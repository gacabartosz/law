# Część 5/7
## Art. 373 - Art. 446

---

Zakres: Art. 373 - Art. 446
Liczba artykułów: 107
Liczba wierszy: 1165

---

Art. 373. [Przesłanki orzeczenia zakazu prowadzenia działalności gospodarczej]
1. Sąd może orzec pozbawienie na okres od jednego do dziesięciu lat prawa prowadzenia
działalności gospodarczej na własny rachunek lub w ramach spółki cywilnej oraz pełnienia funkcji
zarządcy sukcesyjnego, członka rady nadzorczej, członka komisji rewizyjnej, reprezentanta lub
pełnomocnika osoby fizycznej prowadzącej działalność gospodarczą w zakresie tej działalności,
spółki handlowej, przedsiębiorstwa państwowego, spółdzielni, fundacji lub stowarzyszenia osoby,
która ze swojej winy:
1) będąc do tego zobowiązana z mocy ustawy, nie złożyła w ustawowym terminie wniosku o
ogłoszenie upadłości albo
1a) faktycznie zarządzając przedsiębiorstwem dłużnika, istotnie przyczyniła się do niezłożenia
wniosku o ogłoszenie upadłości w ustawowym terminie, albo
2) po ogłoszeniu upadłości nie wydała lub nie wskazała majątku, ksiąg rachunkowych,
korespondencji lub innych dokumentów upadłego, w tym danych w postaci elektronicznej, do
których wydania lub wskazania była obowiązana z mocy ustawy, albo
3) jako upadły po ogłoszeniu upadłości ukrywała, niszczyła lub obciążała majątek wchodzący w
skład masy upadłości, albo
4) jako upadły w toku postępowania upadłościowego nie wykonała innych obowiązków
ciążących na nim z mocy ustawy lub orzeczenia sądu albo sędziego-komisarza, albo też w inny
sposób utrudniała postępowanie.

1a. Mimo zaistnienia przesłanki, o której mowa w ust. 1 pkt 1, sąd może oddalić wniosek o
orzeczenie zakazu prowadzenia działalności gospodarczej, jeżeli został złożony wniosek o otwarcie
przyspieszonego postępowania układowego, postępowania układowego lub postępowania
sanacyjnego, a rozmiar pokrzywdzenia wierzycieli jest nieznaczny.
2. Przy orzekaniu zakazu, o którym mowa w ust. 1, sąd bierze pod uwagę stopień winy oraz skutki
podejmowanych działań, w szczególności obniżenie wartości ekonomicznej przedsiębiorstwa
upadłego i rozmiar pokrzywdzenia wierzycieli.
3. Sąd może orzec pozbawienie na okres od jednego do dziesięciu lat prawa prowadzenia
działalności gospodarczej na własny rachunek lub w ramach spółki cywilnej oraz pełnienia funkcji
zarządcy sukcesyjnego, członka rady nadzorczej, członka komisji rewizyjnej, reprezentanta lub
pełnomocnika osoby fizycznej prowadzącej działalność gospodarczą w zakresie tej działalności,
spółki handlowej, przedsiębiorstwa państwowego, spółdzielni, fundacji lub stowarzyszenia osoby,
wobec której:
1) już co najmniej raz ogłoszono upadłość, z umorzeniem jej długów po zakończeniu
postępowania upadłościowego;
2) ogłoszono upadłość nie dawniej niż pięć lat przed ponownym ogłoszeniem upadłości.

Art. 374. [Zakaz prowadzenia działalności gospodarczej w stosunku do osoby fizycznej]
1. Sąd może orzec zakaz prowadzenia działalności gospodarczej, o którym mowa w art. 373, wobec
dłużnika będącego osobą fizyczną, także jeżeli niewypłacalność dłużnika jest następstwem jego
celowego działania lub rażącego niedbalstwa.
2. Do osób uprawnionych do reprezentowania przedsiębiorcy będącego osobą prawną albo spółką
handlową niemającą osobowości prawnej oraz osób faktycznie zarządzających przedsiębiorstwem
dłużnika, jeżeli niewypłacalność przedsiębiorcy lub pogorszenie jego sytuacji finansowej jest
następstwem celowego działania lub rażącego niedbalstwa tych osób, przepis ust. 1 stosuje się.

Art. 375. [Właściwość sądu upadłościowego]
1. W sprawach, o których mowa w art. 373 i 374, orzeka sąd upadłościowy.
2. Jeżeli postępowania upadłościowego nie wszczęto albo oddalono wniosek o ogłoszenie upadłości
lub umorzono postępowanie upadłościowe, orzeka sąd właściwy do rozpoznania sprawy o
ogłoszenie upadłości.

Art. 376. [Postępowanie w sprawie o zakaz prowadzenia działalności gospodarczej]
1. Postępowanie w sprawach, o których mowa w art. 373 i art. 374, wszczyna się wyłącznie na
wniosek wierzyciela, tymczasowego nadzorcy sądowego, zarządcy przymusowego, syndyka,

prokuratora, a także Prezesa Urzędu Ochrony Konkurencji i Konsumentów oraz Komisji Nadzoru
Finansowego. Wygaśnięcie w toku postępowania funkcji tymczasowego nadzorcy, zarządcy
przymusowego lub syndyka oraz zaspokojenie wierzytelności wierzyciela będącego wnioskodawcą
nie ma wpływu na dalszy bieg postępowania wszczętego na jego wniosek. W sprawach tych stosuje
się przepisy o postępowaniu nieprocesowym. Przepisy art. 12a, art. 29-30, art. 34, art. 216a-216ab,

art. 219 ust. 1a-1c, art. 220 ust. 2-6, art. 221 i art. 228 oraz przepisy wykonawcze wydane na
podstawie art. 220 ust. 7 stosuje się odpowiednio.
2. Sąd wydaje postanowienie po przeprowadzeniu rozprawy.
3. Od postanowienia sądu drugiej instancji przysługuje skarga kasacyjna.
4. (uchylony).
5. Prawomocne postanowienie o orzeczeniu zakazu prowadzenia działalności gospodarczej
obwieszcza się.

Art. 377. [Niedopuszczalność orzeczenia zakazu prowadzenia działalności gospodarczej]
1. Nie orzeka się zakazu, o którym mowa w art. 373, z przyczyn wskazanych w art. 373 ust. 1 pkt 1
lub 1a i art. 374 ust. 1, jeżeli postępowanie w tej sprawie nie zostało wszczęte w terminie roku od
dnia ogłoszenia upadłości albo oddalenia wniosku o ogłoszenie upadłości na podstawie art. 13, a gdy
wniosek o ogłoszenie upadłości nie był złożony, w terminie trzech lat od dnia ustania stanu
niewypłacalności albo wygaśnięcia obowiązku złożenia wniosku o ogłoszenie upadłości przez daną
osobę.
2. Nie orzeka się zakazu, o którym mowa w art. 373, z przyczyn wskazanych w art. 373 ust. 1 pkt
2-4, jeżeli postępowanie w tej sprawie nie zostało wszczęte w terminie roku od dnia zakończenia lub
umorzenia postępowania upadłościowego.
CZĘŚĆ DRUGA
PRZEPISY Z ZAKRESU MIĘDZYNARODOWEGO POSTĘPOWANIA UPADŁOŚCIOWEGO
TYTUŁ I
Przepisy ogólne

Art. 378. [Wyłączenie stosowania ustawy]
1. Przepisów niniejszej części nie stosuje się, jeżeli umowa międzynarodowa, której Rzeczpospolita
Polska jest stroną, albo prawo organizacji międzynarodowej, której Rzeczpospolita Polska jest
członkiem, stanowi inaczej.
2. (uchylony).


Art. 379. [Definicje]
Ilekroć w przepisach niniejszej części jest mowa o:
1) zagranicznym postępowaniu upadłościowym - należy przez to rozumieć wszelkie
postępowania sądowe lub administracyjne lub inne postępowania poddane nadzorowi sądu
zagranicznego, których przedmiotem jest wspólne dochodzenie roszczeń przeciwko dłużnikowi
niewypłacalnemu lub zagrożonemu niewypłacalnością, prowadzone za granicą, w których mienie
i sprawy dłużnika są poddane kontroli lub zarządowi zagranicznego sądu lub zagranicznego
zarządcy w celu ich restrukturyzacji lub likwidacji;
2) głównym zagranicznym postępowaniu upadłościowym - należy przez to rozumieć
postępowanie, o którym mowa w pkt 1, jeżeli prowadzone jest w państwie, w którym znajduje się
główny ośrodek podstawowej działalności dłużnika;
3) ubocznym zagranicznym postępowaniu upadłościowym - należy przez to rozumieć
postępowanie, o którym mowa w pkt 1, jeżeli nie ma charakteru głównego i jeżeli prowadzone
jest w państwie miejsca prowadzenia działalności dłużnika albo jego miejsca zamieszkania lub
siedziby albo w państwie, w którym znajduje się majątek dłużnika;
4) zarządcy zagranicznym - należy przez to rozumieć osobę lub podmiot wyznaczony w
zagranicznym postępowaniu upadłościowym do zarządzania majątkiem dłużnika,
reorganizowania lub likwidacji jego majątku, jak również do nadzoru nad zarządzaniem
majątkiem dłużnika lub jego reorganizacją;
5) sądzie zagranicznym - należy przez to rozumieć sąd lub inny organ władzy publicznej
uprawniony do prowadzenia lub nadzorowania zagranicznego postępowania upadłościowego;
6) miejscu prowadzenia działalności - należy przez to rozumieć miejsce, w którym dłużnik
podejmuje czynności w zakresie działalności o charakterze ekonomicznym, jeżeli nie mają
charakteru jednorazowego lub krótkotrwałego;
7) uznanym zagranicznym postępowaniu upadłościowym - należy przez to rozumieć zagraniczne
postępowanie upadłościowe, co do którego zostało wydane przez polski sąd prawomocne
postanowienie o uznaniu orzeczenia o wszczęciu postępowania.

Art. 380. [Zasady ogólne postępowania upadłościowego z elementem zagranicznym]
1. Wierzyciel, którego miejsce zwykłego pobytu, miejsce zamieszkania albo siedziba znajdują się za
granicą, korzysta w postępowaniu upadłościowym z praw, które przysługują wierzycielowi, którego
miejsce zwykłego pobytu, miejsce zamieszkania albo siedziba znajdują się w Rzeczypospolitej
Polskiej.
2. Wierzyciel, który nie ma miejsca zamieszkania, zwykłego pobytu albo siedziby w

Rzeczypospolitej Polskiej lub w innym państwie członkowskim Unii Europejskiej, jeżeli nie
ustanowił w Rzeczypospolitej Polskiej pełnomocnika do prowadzenia sprawy, jest obowiązany
wskazać pełnomocnika do doręczeń w Rzeczypospolitej Polskiej.
3. W przypadku niewskazania pełnomocnika do doręczeń, przeznaczone dla tego wierzyciela pisma
sądowe pozostawia się w aktach sprawy ze skutkiem doręczenia. Wierzyciela należy o tym pouczyć
przy pierwszym doręczeniu. Wierzyciela należy również pouczyć o tym, kto może być ustanowiony
pełnomocnikiem.
4. Zagraniczne wierzytelności publicznoprawne, w szczególności należności podatkowe oraz z tytułu
ubezpieczenia społecznego, mogą być zgłoszone w postępowaniu upadłościowym, o ile ich
dochodzenie w Rzeczypospolitej Polskiej jest dopuszczalne. W takim przypadku wierzytelności te
podlegają zaspokojeniu w kategorii drugiej, z wyjątkiem kar majątkowych niemających charakteru
cywilnoprawnego, orzeczonych przez sądy lub organy administracyjne za granicą, które podlegają
zaspokojeniu w kategorii trzeciej.

Art. 381. [Odesłanie do przepisów k.p.c. o międzynarodowym postępowaniu cywilnym]
W sprawach nieuregulowanych przepisami niniejszej części przepisy części I oraz Kodeksu
postępowania cywilnego dotyczące międzynarodowego postępowania cywilnego stosuje się
odpowiednio.
TYTUŁ II
Jurysdykcja krajowa

Art. 382. [Właściwość sądów polskich]
1. Do wyłącznej jurysdykcji sądów polskich należą sprawy upadłościowe, jeżeli w Rzeczypospolitej
Polskiej znajduje się główny ośrodek podstawowej działalności dłużnika.
2. Sądom polskim przysługuje również jurysdykcja, jeżeli dłużnik prowadzi w Rzeczypospolitej
Polskiej działalność gospodarczą albo ma miejsce zamieszkania lub siedzibę albo majątek.
3. Jeżeli jurysdykcja sądu polskiego jest wyłączna, postępowanie upadłościowe ma charakter
głównego postępowania upadłościowego. W pozostałych przypadkach postępowanie upadłościowe
ma charakter ubocznego postępowania upadłościowego.

Art. 383. [Niedopuszczalność umów o jurysdykcję]
W sprawach upadłościowych nie stosuje się przepisów dotyczących umów o jurysdykcję.

Art. 384. [Wpływ ustanowienia zarządcy zagranicznego na jurysdykcję krajową]
Ustanowienie przez sąd zagraniczny zarządcy zagranicznego do podejmowania czynności w

Rzeczypospolitej Polskiej nie wyłącza jurysdykcji krajowej sądów polskich.
TYTUŁ III
Uznawanie orzeczeń o wszczęciu zagranicznego postępowania upadłościowego

Art. 385.
(uchylony).

Art. 386. [Wszczęcie postępowania o uznanie zagranicznego postępowania upadłościowego]
1. Postępowanie w przedmiocie uznania orzeczenia o wszczęciu zagranicznego postępowania
upadłościowego wszczyna się na wniosek zarządcy zagranicznego albo dłużnika, któremu
pozostawiono zarząd własny majątkiem.
2. Do wniosku o uznanie należy dołączyć:
1) odpis orzeczenia lub decyzji o wszczęciu zagranicznego postępowania upadłościowego i
ustanowieniu zarządcy albo
2) zaświadczenie sądu zagranicznego potwierdzające prowadzenie postępowania i wyznaczenie
zagranicznego zarządcy;
3) spis wierzycieli, których miejsce zamieszkania, siedziba lub główny ośrodek podstawowej
działalności znajdują się na terenie Rzeczypospolitej Polskiej, wierzycieli, których wierzytelności
wynikają z działalności ekonomicznej dłużnika prowadzonej w Rzeczypospolitej Polskiej, oraz
wierzycieli, którym przysługują wobec dłużnika wierzytelności zabezpieczone na majątku
dłużnika położonym na terenie Rzeczypospolitej Polskiej hipoteką, zastawem, zastawem
skarbowym, zastawem rejestrowym, hipoteką morską lub przeniesieniem na zabezpieczenie
rzeczy, wierzytelności lub innych praw majątkowych.
3. W przypadku braku dokumentów wymienionych w ust. 2 pkt 1 i 2 do wniosku należy dołączyć
inny wiarygodny dowód na piśmie wszczęcia zagranicznego postępowania i wyznaczenia
zagranicznego zarządcy.
4. Do wniosku należy ponadto dołączyć oświadczenie wnioskodawcy o innych postępowaniach
zagranicznych prowadzonych wobec upadłego, które są znane wnioskodawcy, oraz oświadczenie
zawierające informacje o terminie zgłaszania wierzytelności, adresie, pod którym wierzytelności
należy zgłaszać, jak również o innych niezbędnych danych, które należy podać w zgłoszeniu, oraz o
języku zgłoszenia.
5. Do dokumentów lub dowodów na piśmie, wymienionych w ust. 2-4, należy ponadto dołączyć ich
uwierzytelnione tłumaczenie na język polski.
6. Wnioskodawca uiszcza zaliczkę na wydatki w toku postępowania w przedmiocie uznania

orzeczenia o wszczęciu zagranicznego postępowania upadłościowego w wysokości jednokrotności
przeciętnego miesięcznego wynagrodzenia w sektorze przedsiębiorstw bez wypłat nagród z zysku w
trzecim kwartale roku poprzedniego, ogłoszonego przez Prezesa Głównego Urzędu Statystycznego i
wraz z wnioskiem przedstawia dowód jej uiszczenia. W przypadku nieuiszczenia zaliczki
przewodniczący wzywa do jej uiszczenia w terminie tygodnia pod rygorem zwrotu wniosku.

Art. 387. [Uczestnicy postępowania o uznanie zagranicznego postępowania upadłościowego]
Uczestnikami postępowania w przedmiocie uznania orzeczenia o wszczęciu zagranicznego
postępowania upadłościowego są zarządca zagraniczny albo dłużnik, któremu pozostawiono zarząd
własny majątkiem.

Art. 388. [Zawiadamianie uczestników postępowania]
Zawiadomienia uczestników postępowania o pierwszym posiedzeniu sądu można dokonać za
pośrednictwem operatora pocztowego w rozumieniu ustawy z dnia 23 listopada 2012 r. - Prawo
pocztowe przesyłką poleconą, odpowiednio za potwierdzeniem odbioru albo za zwrotnym
pokwitowaniem odbioru, albo na adres do doręczeń elektronicznych, o którym mowa w art. 2 pkt 1
ustawy z dnia 18 listopada 2020 r. o doręczeniach elektronicznych, wpisany do bazy adresów
elektronicznych, o której mowa w art. 25 tej ustawy.

Art. 389. [Obowiązki zarządcy zagranicznego]
Po wniesieniu wniosku o uznanie orzeczenia o wszczęciu zagranicznego postępowania
upadłościowego, wnioskodawca jest obowiązany niezwłocznie informować sąd:
1) o zmianie postępowania zagranicznego, którego dotyczy wniosek o uznanie orzeczenia o
wszczęciu zagranicznego postępowania upadłościowego, oraz o ustanowieniu lub zmianie
zarządcy;
2) o innych zagranicznych postępowaniach upadłościowych dotyczących dłużnika oraz innych
postępowaniach sądowych, administracyjnych, sądowoadministracyjnych i przed sądami
polubownymi dotyczących majątku dłużnika, które są znane wnioskodawcy.

Art. 390. [Postanowienie o zabezpieczeniu]
1. Z dniem wniesienia wniosku o uznanie orzeczenia o wszczęciu zagranicznego postępowania
upadłościowego sąd na wniosek wnioskodawcy może:
1) wydać postanowienie o zabezpieczeniu;
2) zabezpieczyć dowody potrzebne do dochodzenia roszczeń przeciw dłużnikowi.
2. Sąd może odmówić wydania postanowienia o zabezpieczeniu, jeżeli zabezpieczenie to utrudniłoby
zarządzanie majątkiem upadłego w głównym zagranicznym postępowaniu upadłościowym.


Art. 391.
(uchylony).

Art. 392. [Przesłanki uznania zagranicznego postępowania upadłościowego]
Orzeczenie o wszczęciu zagranicznego postępowania upadłościowego podlega uznaniu, jeżeli:
1) dotyczy sprawy, która nie należy do wyłącznej jurysdykcji sądów polskich;
2) uznanie nie jest sprzeczne z podstawowymi zasadami porządku prawnego w Rzeczypospolitej
Polskiej.

Art. 393. [Treść postanowienia o uznaniu zagranicznego postępowania upadłościowego]
1. W postanowieniu o uznaniu orzeczenia o wszczęciu zagranicznego postępowania upadłościowego
określa się:
1) imię i nazwisko albo firmę upadłego oraz odpowiednio miejsce zamieszkania albo siedzibę
upadłego, a gdy dłużnikiem (upadłym) jest spółka osobowa, osoba prawna albo inna jednostka
organizacyjna nieposiadająca osobowości prawnej, której odrębna ustawa przyznaje zdolność
prawną - imiona i nazwiska reprezentantów, w tym likwidatorów, jeżeli są ustanowieni, a ponadto
w przypadku spółki osobowej - imiona i nazwiska albo nazwę, numery PESEL albo numery w
Krajowym Rejestrze Sądowym, a w przypadku ich braku - inne dane umożliwiające jednoznaczną
identyfikację oraz miejsce zamieszkania albo siedzibę wspólników odpowiadających za
zobowiązania spółki bez ograniczenia całym swoim majątkiem;
1a) numer identyfikacyjny upadłego albo nazwę rejestru, do którego jest wpisany upadły, i
numer wpisu do rejestru, albo inne dane umożliwiające jednoznaczną identyfikację upadłego, a
także NIP upadłego, jeżeli upadły ma taki numer;
2) sąd zagraniczny, który ogłosił upadłość;
3) zarządcę zagranicznego przez wskazanie jego imienia i nazwiska albo firmy oraz
odpowiednio miejsca zamieszkania albo siedziby;
4) czy uznane postępowanie jest postępowaniem głównym czy ubocznym.
1a. Przez inne dane umożliwiające jednoznaczną identyfikację, o których mowa w ust. 1 pkt 1a,
rozumie się dane, o których mowa w art. 22 ust. 4.
2. W postanowieniu o uznaniu orzeczenia o wszczęciu zagranicznego postępowania upadłościowego
wzywa się wierzycieli upadłego do zgłoszenia wierzytelności, wskazując termin zgłaszania
wierzytelności oraz adres, pod którym wierzytelności należy zgłosić, jak również niezbędne dane,
które należy podać w zgłoszeniu, i język zgłoszenia.
3. Postanowienie o uznaniu orzeczenia o wszczęciu zagranicznego postępowania upadłościowego

obwieszcza się.
4. Odpis postanowienia o uznaniu orzeczenia o wszczęciu zagranicznego postępowania
upadłościowego doręcza się wierzycielom wskazanym przez wnioskodawcę w spisie, o którym
mowa w art. 386 ust. 2 pkt 3, oraz innym wierzycielom wskazanym w tym przepisie, jeżeli są znani
sądowi, nawet jeżeli nie zostali wskazani w spisie przedłożonym przez wnioskodawcę. Wierzycieli
poucza się o skutkach uznania orzeczenia o wszczęciu zagranicznego postępowania upadłościowego
oraz o możliwości złożenia wniosku o wszczęcie wtórnego postępowania upadłościowego i skutkach
niezłożenia wniosku w terminie trzydziestu dni od dnia obwieszczenia.
5. Na postanowienie w przedmiocie uznania orzeczenia o wszczęciu zagranicznego postępowania
upadłościowego przysługuje zażalenie wnioskodawcy oraz wierzycielom, o których mowa w art. 386
ust. 2 pkt 3. Zażalenie rozpoznaje sąd drugiej instancji w składzie trzech sędziów zawodowych.

Art. 393a. [Zabezpieczenie majątku dłużnika w postępowaniu upadłościowym]
1. Niezwłocznie po uznaniu orzeczenia o wszczęciu zagranicznego postępowania upadłościowego
sąd zabezpiecza majątek dłużnika znajdujący się na terenie Rzeczypospolitej Polskiej przez
ustanowienie tymczasowego nadzorcy sądowego.
2. Czynności zagranicznego zarządcy albo dłużnika sprawującego zarząd własny majątkiem,
dotyczące majątku znajdującego się na terenie Rzeczypospolitej Polskiej przekraczające zakres
zwykłego zarządu wymagają zgody tymczasowego nadzorcy sądowego pod rygorem nieważności,
chyba że wymagają zgody sądu. Zgody tymczasowego nadzorcy sądowego wymaga również
wywiezienie składników majątku dłużnika poza teren Rzeczypospolitej Polskiej.
3. Zabezpieczenie przez ustanowienie tymczasowego nadzorcy sądowego upada z mocy prawa z
chwilą wszczęcia wtórnego postępowania upadłościowego, prawomocnego oddalenia lub odrzucenia
wniosku o wszczęcie wtórnego postępowania upadłościowego lub umorzenia postępowania w
przedmiocie wniosku albo niezłożenia wniosku o wszczęcie wtórnego postępowania upadłościowego
w terminie trzydziestu dni od dnia obwieszczenia postanowienia o uznaniu orzeczenia o wszczęciu
zagranicznego postępowania upadłościowego.
4. Z dniem uznania orzeczenia o wszczęciu zagranicznego postępowania upadłościowego zarówno
głównego, jak i ubocznego sąd na wniosek zarządcy zagranicznego może zabezpieczyć dowody.

Art. 394. [Zakres uznania, egzekucja na podstawie zagranicznych tytułów egzekucyjnych]
1. Jeżeli przepisy ustawy nie stanowią inaczej, uznanie orzeczenia o wszczęciu zagranicznego
postępowania upadłościowego skutkuje z mocy prawa uznaniem wydanych w jego toku orzeczeń
dotyczących powołania, odwołania oraz zmiany zarządcy zagranicznego, a także orzeczeń
dotyczących toku zagranicznego postępowania upadłościowego, jego zawieszenia i zakończenia.

2. Egzekucja przeciwko upadłemu na podstawie zagranicznych tytułów egzekucyjnych wykonalnych
w państwie, w którym zostały wydane w uznanym zagranicznym postępowaniu upadłościowym, w
tym na podstawie listy wierzytelności lub innych podobnych dokumentów, jak również egzekucja na
podstawie postanowień układu zawartego w uznanym zagranicznym postępowaniu upadłościowym,
a także egzekucja na podstawie wyciągów, odpisów i innych podobnych dokumentów wystawionych
na podstawie układu zawartego w uznanym postępowaniu upadłościowym, może być prowadzona po
stwierdzeniu ich wykonalności przez sąd uznający orzeczenie o wszczęciu zagranicznego
postępowania upadłościowego.
3. Stwierdzenie wykonalności następuje przez nadanie klauzuli wykonalności na wniosek
wierzyciela. Do stwierdzenia istnienia podstaw wykonalności przepis art. 392 stosuje się
odpowiednio.

Art. 395. [Dopuszczalność zmiany lub uchylenia postanowienia o uznaniu]
1. Postanowienie o uznaniu orzeczenia o wszczęciu zagranicznego postępowania upadłościowego
może być w każdym czasie zmienione lub uchylone w przypadku późniejszego wykrycia, że nie było
podstaw do jego uznania albo podstawy te przestały istnieć.
1a. Sąd uchyla postanowienie o uznaniu orzeczenia o wszczęciu zagranicznego postępowania
upadłościowego, jeżeli w zagranicznym postępowaniu upadłościowym został przyjęty układ, którego
treść jest rażąco sprzeczna z polskim prawem.
2. Postępowanie w przedmiocie uchylenia lub zmiany orzeczenia o uznaniu zagranicznego
postępowania upadłościowego może być wszczęte na wniosek każdego, kogo uznanie może
dotyczyć, a także z urzędu.
3. Przepisy art. 393 ust. 3-5 stosuje się odpowiednio.

Art. 396. [Postanowienie o zmianie postanowienia o uznaniu zagranicznego postępowania
upadłościowego]
1. W postanowieniu o zmianie orzeczenia o uznaniu orzeczenia o wszczęciu zagranicznego
postępowania upadłościowego sąd określa zakres zmian, w szczególności zakres uprawnień zarządcy
zagranicznego.
2. W przypadku pozbawienia zarządcy zagranicznego prawa do prowadzenia postępowań cywilnych,
wszczęte przez niego postępowania podlegają umorzeniu, chyba że sąd prowadzący postępowanie
postanowi, że do postępowań tych może wstąpić inny zarządca zagraniczny albo syndyk
ustanowiony w postępowaniu upadłościowym lub dłużnik. Do interwencji ubocznych zgłoszonych
przez zarządcę zagranicznego przepis ten stosuje się odpowiednio.

Art. 397. [Skutki uznania zagranicznego postępowania upadłościowego]

1. Z dniem uznania orzeczenia o wszczęciu zagranicznego postępowania upadłościowego do
skutków wszczęcia zagranicznego postępowania upadłościowego dla prowadzonych w
Rzeczypospolitej Polskiej postępowań sądowych, egzekucyjnych, administracyjnych,
sądowoadministracyjnych lub przed sądami polubownymi stosuje się prawo polskie z
uwzględnieniem, likwidacyjnego lub restrukturyzacyjnego charakteru zagranicznego postępowania
upadłościowego, zakresu pozbawienia dłużnika prawa zarządu majątkiem oraz zakresu objęcia
wierzytelności układem. Prawo polskie stosuje się również do oceny możliwości wszczęcia
postępowania po uznaniu orzeczenia o wszczęciu zagranicznego postępowania upadłościowego.
2. Przepis ust. 1 nie wyklucza jednak możliwości wnoszenia powództw przeciwko upadłemu, jeżeli
jest to konieczne dla zachowania praw osób trzecich.

Art. 398. [Prawo do żądania wszczęcia postępowania upadłościowego w Polsce]
Przepis art. 397 nie ogranicza praw wierzycieli do żądania wszczęcia postępowania upadłościowego
w Rzeczypospolitej Polskiej oraz do zgłaszania wierzytelności w takim postępowaniu.

Art. 399.
(uchylony).

Art. 400.
(uchylony).

Art. 400a. [Sąd właściwy po uznaniu orzeczenia]
Po uznaniu orzeczenia o wszczęciu zagranicznego postępowania upadłościowego postępowanie
toczy się w sądzie, który uznał orzeczenie.

Art. 401. [Obowiązki zarządcy zagranicznego]
1. Po uznaniu orzeczenia o wszczęciu głównego zagranicznego postępowania upadłościowego
zarządca zagraniczny lub dłużnik, któremu pozostawiono zarząd własny majątkiem, sporządza spis
inwentarza i oszacowanie, które obejmują wchodzący do masy upadłości majątek upadłego
znajdujący się na terenie Rzeczypospolitej Polskiej. Spis inwentarza wraz z oszacowaniem zarządca
zagraniczny lub dłużnik, któremu pozostawiono zarząd własny majątkiem, składa sądowi
uznającemu orzeczenie o wszczęciu zagranicznego postępowania w terminie czterech miesięcy od
dnia uprawomocnienia się postanowienia o uznaniu. O dokonanym spisie i oszacowaniu obwieszcza
się. Wnioski o wyłączenie z masy upadłości rozpoznaje sąd uznający. Termin do wniesienia takich
wniosków wynosi trzydzieści dni od dnia obwieszczenia.
2. Po sporządzeniu spisu inwentarza i oszacowania zarządca zagraniczny lub dłużnik, któremu
pozostawiono zarząd własny majątkiem, składa sądowi uznającemu plan likwidacji majątku

położonego w Rzeczypospolitej Polskiej oraz ogólną informację o przewidywanym sposobie
zaspokojenia wierzycieli, w tym również mających miejsce zamieszkania, miejsce zwykłego pobytu
albo siedzibę w Rzeczypospolitej Polskiej. Na tej podstawie sąd uznający postanowieniem wyda
zezwolenie na likwidację majątku upadłego znajdującego się na terenie Rzeczypospolitej Polskiej.
Postanowienie to sąd uznający wydaje nie wcześniej niż po upływie terminu, w którym można żądać
wyłączenia z masy upadłości. Na postanowienie o odmowie wydania zezwolenia przysługuje
zażalenie, które rozpoznaje sąd drugiej instancji w składzie trzech sędziów zawodowych.
3. Zezwolenie, o którym mowa w ust. 2, nie obejmuje mienia, o które toczy się postępowanie o
wyłączenie z masy upadłości. Zarządca zagraniczny jest uprawniony do likwidacji tego mienia
dopiero po uprawomocnieniu się wyroku oddalającego powództwo o wyłączenie z masy upadłości
lub po umorzeniu postępowania w tej sprawie, a gdy powództwa tego nie wniesiono, po upływie
terminu, w którym powództwo takie skarżący mógł wnieść.
4. Do ustalenia składu masy upadłości, spisu inwentarza i oszacowania, wyłączeń z masy upadłości,
zarządu masą upadłości znajdującą się w Rzeczypospolitej Polskiej oraz likwidacji masy upadłości
stosuje się przepisy niniejszej ustawy. Sąd uznający może zezwolić na likwidację masy upadłości w
inny sposób, jeżeli nie narusza to podstawowych zasad porządku prawnego Rzeczypospolitej
Polskiej.
5. Po zakończeniu likwidacji majątku znajdującego się na terytorium Rzeczypospolitej Polskiej sąd
uznający wydaje postanowienie o zakończeniu postępowania.
6. Sąd uznający wydaje również postanowienie o zakończeniu postępowania w przypadku wszczęcia
wtórnego postępowania upadłościowego oraz w przypadku uprawomocnienia się postanowienia o
uchyleniu postanowienia o uznaniu orzeczenia o wszczęciu zagranicznego postępowania
upadłościowego.

Art. 402. [Uprawnienie zarządcy zagranicznego do żądania wszczęcia postępowania
upadłościowego w Polsce]
Po uznaniu orzeczenia o wszczęciu zagranicznego postępowania upadłościowego zarządca
zagraniczny jest uprawniony do złożenia wniosku o ogłoszenie upadłości oraz do udziału w
postępowaniu upadłościowym prowadzonym przez sądy polskie, tak jak wierzyciel.

Art. 403. [Ocena skutków ogłoszenia upadłości oraz zaskarżania czynności upadłego według
prawa polskiego]
1. W przypadku uznania orzeczenia o wszczęciu zagranicznego postępowania upadłościowego,
skutki ogłoszenia upadłości co do majątku upadłego położonego w Rzeczypospolitej Polskiej oraz
zobowiązań, które powstały lub mają być wykonywane w Rzeczypospolitej Polskiej, ocenia się
według prawa polskiego.

2. Bezskuteczność i zaskarżanie czynności upadłego, dotyczących znajdujących się w
Rzeczypospolitej Polskiej składników mienia wchodzącego w skład masy upadłości, ocenia się
według prawa polskiego.

Art. 404. [Zaspokajanie wierzytelności zabezpieczonych ograniczonymi prawami rzeczowymi
według prawa polskiego]
1. Zaspokojenie wierzytelności zabezpieczonych ograniczonymi prawami rzeczowymi na rzeczach
znajdujących się w Rzeczypospolitej Polskiej albo wpisanymi do ksiąg wieczystych i rejestrów w
Rzeczypospolitej Polskiej następuje według prawa polskiego. Przepisu art. 313 ust. 2 zdanie piąte nie
stosuje się.
2. Hipoteka wygasa z chwilą zawarcia umowy sprzedaży, pod warunkiem że środki wpłyną na
rachunek depozytowy Ministra Finansów. Podstawą wykreślenia hipoteki jest zaświadczenie sądu
uznającego.
3. Wypłata kwot z depozytu następuje bezpośrednio na rzecz wierzycieli po zatwierdzeniu planu
podziału sporządzonego przez zagranicznego zarządcę albo na podstawie postanowienia sądu
uznającego, jeżeli nie sporządzono planu podziału.
TYTUŁ IV
Wtórne postępowanie upadłościowe

Art. 405. [Wtórne postępowanie upadłościowe]
1. Uznanie orzeczenia o wszczęciu zagranicznego postępowania upadłościowego nie stanowi
przeszkody do wszczęcia przez sąd polski postępowania upadłościowego. Jeżeli jednak uznane
zostało orzeczenie o wszczęciu głównego zagranicznego postępowania upadłościowego,
postępowanie upadłościowe wszczęte w Rzeczypospolitej Polskiej jest wtórnym postępowaniem
upadłościowym.
2. Do postępowania, o którym mowa w ust. 1, stosuje się przepisy tytułu niniejszego.
3. Jeżeli uznane zostało orzeczenie o wszczęciu ubocznego zagranicznego postępowania
upadłościowego, postępowanie upadłościowe w Rzeczypospolitej Polskiej toczy się na zasadach
ogólnych.

Art. 406. [Stosowanie przepisów o wtórnym postępowaniu upadłościowym]
1. Przepisy o wtórnym postępowaniu upadłościowym stosuje się również do postępowań
upadłościowych wszczętych przed uznaniem orzeczenia o wszczęciu zagranicznego postępowania
upadłościowego, jeżeli sąd polski uzna zagraniczne postępowanie upadłościowe za główne.

2. W przypadku, o którym mowa w ust. 1, sąd zmienia wydane wcześniej postanowienie o
ogłoszeniu upadłości na postanowienie o wszczęciu wtórnego postępowania upadłościowego.

Art. 407. [Wszczęcie wtórnego postępowania upadłościowego]
Sąd wszczyna wtórne postępowanie upadłościowe, jeżeli wnosi o to wierzyciel mający miejsce
zamieszkania, siedzibę lub główny ośrodek podstawowej działalności w Rzeczypospolitej Polskiej,
wierzyciel, którego wierzytelności wynikają z działalności ekonomicznej dłużnika prowadzonej w
Rzeczypospolitej Polskiej, lub wierzyciel, któremu przysługują wobec dłużnika wierzytelności
zabezpieczone na majątku dłużnika położonym na terenie Rzeczypospolitej Polskiej hipoteką,
zastawem, zastawem skarbowym, zastawem rejestrowym, hipoteką morską lub przeniesieniem na
zabezpieczenie rzeczy, wierzytelności lub innych praw majątkowych.

Art. 408. [Domniemanie niewypłacalności dłużnika]
W przypadku uznania orzeczenia o wszczęciu głównego zagranicznego postępowania
upadłościowego domniemywa się, że dłużnik jest niewypłacalny.

Art. 409. [Dopuszczalność uchylenia lub zmiany zabezpieczenia]
W przypadku wniesienia wniosku o wszczęcie wtórnego postępowania upadłościowego sąd może
uchylić lub zmienić zabezpieczenia ustanowione na podstawie art. 390.

Art. 410. [Skutki wszczęcia wtórnego postępowania upadłościowego]
Po wszczęciu wtórnego postępowania upadłościowego:
1) zarząd majątkiem upadłego położonym w Rzeczypospolitej Polskiej wykonywany dotychczas
przez zarządcę zagranicznego lub dłużnika, któremu pozostawiono zarząd własny majątkiem,
przejmuje syndyk ustanowiony we wtórnym postępowaniu upadłościowym;
2) syndyk wstępuje do postępowań sądowych, egzekucyjnych, administracyjnych,
sądowoadministracyjnych oraz przed sądami polubownymi, prowadzonych przez zarządcę
zagranicznego lub dłużnika, któremu pozostawiono zarząd własny majątkiem.

Art. 410a. [Uznanie skuteczności zagranicznego układu]
1. Jeżeli w uznanym głównym zagranicznym postępowaniu upadłościowym został zawarty układ,
którego treść nie jest rażąco sprzeczna z polskim prawem, sąd wyznacza termin zgromadzenia
wierzycieli w celu głosowania nad uznaniem skuteczności zagranicznego układu.
2. W zgromadzeniu wierzycieli biorą udział z prawem głosu wierzyciele, których miejsce
zamieszkania, siedziba lub główny ośrodek podstawowej działalności znajdują się na terenie
Rzeczypospolitej Polskiej, wierzyciele, których wierzytelności wynikają z działalności ekonomicznej
dłużnika prowadzonej w Rzeczypospolitej Polskiej, oraz wierzyciele, którym przysługują wobec

dłużnika wierzytelności zabezpieczone na majątku dłużnika położonym na terenie Rzeczypospolitej
Polskiej hipoteką, zastawem, zastawem skarbowym, zastawem rejestrowym, hipoteką morską lub
przeniesieniem na zabezpieczenie rzeczy, wierzytelności lub innych praw majątkowych.
3. Do zgromadzenia wierzycieli i głosowania przepisy o zgromadzeniu i głosowaniu nad układem w
postępowaniu upadłościowym stosuje się odpowiednio.

Art. 410b. [Umorzenie wtórnego postępowania upadłościowego]
1. Jeżeli na zgromadzeniu wierzycieli nie podjęto uchwały o uznaniu skuteczności zagranicznego
układu, sąd umarza wtórne postępowanie upadłościowe i uchyla postanowienie o uznaniu orzeczenia
o wszczęciu zagranicznego postępowania upadłościowego.
2. Przepisy art. 393 ust. 3-5 stosuje się odpowiednio.

Art. 411. [Układ likwidacyjny]
Jeżeli we wtórnym postępowaniu upadłościowym ma zostać zawarty układ, a w zagranicznym
głównym postępowaniu upadłościowym ma nastąpić likwidacja majątku upadłego, układ może mieć
wyłącznie charakter likwidacyjny.

Art. 412. [Przekazanie środków do głównego zagranicznego postępowania upadłościowego]
Sumy uzyskane z podziału funduszów masy upadłości pozostałe po zaspokojeniu wierzycieli we
wtórnym postępowaniu upadłościowym przekazuje się do głównego zagranicznego postępowania
upadłościowego.
TYTUŁ V
Współpraca z sądami zagranicznymi i zarządcami zagranicznymi

Art. 413. [Współpraca z sądem zagranicznym i zarządcą zagranicznym]
W sprawach uregulowanych przepisami niniejszej części sąd i sędzia-komisarz mogą porozumiewać
się bezpośrednio z sądem zagranicznym i zarządcą zagranicznym, w szczególności przez telefon,
faks lub pocztę elektroniczną.

Art. 414. [Współpraca za pośrednictwem sędziego-komisarza]
Syndyk ustanowiony w postępowaniu upadłościowym porozumiewa się z sądem zagranicznym i
zarządcą zagranicznym bezpośrednio lub za pośrednictwem sędziego-komisarza.

Art. 415. [Obszary współpracy sądu i sędziego-komisarza z sądem zagranicznym i zarządcą
zagranicznym]
1. W sprawach uregulowanych przepisami niniejszej części sąd i sędzia-komisarz współpracują z

sądem zagranicznym i zarządcą zagranicznym.
2. Jeżeli wszczęto w Rzeczypospolitej Polskiej postępowanie upadłościowe, sąd prowadzący to
postępowanie podejmuje działania przewidziane w niniejszym tytule.

Art. 416. [Wymiana informacji pomiędzy sądem i sędzią-komisarzem a sądem zagranicznym i
zarządcą zagranicznym]
W ramach współpracy z sądem zagranicznym i zarządcą zagranicznym sąd i sędzia-komisarz mogą
podejmować działania, które zapewniają sprawne prowadzenie postępowań upadłościowych, a w
szczególności przekazywać oraz zwracać się o informacje:
1) dotyczące majątku upadłego i miejsca jego położenia, jak również informacje dotyczące
postępowań sądowych, administracyjnych, sądowoadministracyjnych i przed sądami
polubownymi dotyczących upadłego;
2) o sposobie zabezpieczenia i likwidacji majątku upadłego;
3) o zaspokojeniu poszczególnych wierzycieli.

Art. 417. [Skutki uznania co najmniej dwóch zagranicznych postępowań upadłościowych]
1. Jeżeli w Rzeczypospolitej Polskiej wszczęto postępowanie upadłościowe i uznano orzeczenia o
wszczęciu dwóch lub więcej zagranicznych postępowań upadłościowych przeciwko temu samemu
upadłemu, sędzia-komisarz określa, jaki majątek dłużnika objęty zostanie poszczególnymi
postępowaniami. Na postanowienie sędziego-komisarza przysługuje zażalenie.
2. Jeżeli w Rzeczypospolitej Polskiej nie zostało wszczęte postępowanie upadłościowe obejmujące
majątek należący do podmiotu, wobec którego są prowadzone zagraniczne postępowania
upadłościowe, postanowienie, o którym mowa w ust. 1, wydaje sąd, który uznał orzeczenie o
wszczęciu zagranicznego postępowania upadłościowego. Przepisy części pierwszej tytułu II stosuje
się odpowiednio.
CZĘŚĆ TRZECIA
ODRĘBNE POSTĘPOWANIA UPADŁOŚCIOWE
TYTUŁ I
Postępowanie upadłościowe wszczęte po śmierci niewypłacalnego dłużnika

Art. 418. [Wniosek o ogłoszenie upadłości zmarłego dłużnika]
Jeżeli wniosek o ogłoszenie upadłości wobec przedsiębiorcy lub osoby, o której mowa w art. 8 lub

art. 9, złożono po ich śmierci, postępowanie upadłościowe prowadzone jest według przepisów

zawartych w tytule niniejszym.

Art. 419. [Udział kuratora spadku; udział nabywcy spadku]
1. Jeżeli w postępowaniu nie bierze udziału spadkobierca, którego prawa zostały stwierdzone
prawomocnym postanowieniem o stwierdzeniu nabycia spadku, albo kurator spadku, sąd w
postanowieniu o ogłoszeniu upadłości ustanowi kuratora, do którego stosuje się przepis art. 187. Po
ogłoszeniu upadłości orzeczenie o powołaniu lub zmianie kuratora wydaje sędzia-komisarz.
2. W razie zbycia spadku przed ogłoszeniem upadłości postępowanie prowadzi się z udziałem
nabywcy spadku, do którego stosuje się przepisy dotyczące upadłego.
3. W przypadku gdy został ustanowiony zarząd sukcesyjny, uczestnikiem postępowania o ogłoszenie
upadłości zmarłego przedsiębiorcy jest również zarządca sukcesyjny. Zażalenie na postanowienie o
ogłoszeniu upadłości przysługuje również osobie, która pełniła funkcję zarządcy sukcesyjnego w
chwili ogłoszenia upadłości.

Art. 420.
(uchylony).

Art. 421. [Wejście aktywów spadku do masy upadłości]
Do masy upadłości wchodzą aktywa spadku po zmarłym dłużniku, a w przypadku ustanowienia
zarządu sukcesyjnego także aktywa nabyte w okresie zarządu sukcesyjnego, które weszły w skład
przedsiębiorstwa w spadku.

Art. 422. [Bezskuteczność ustanowienia wykonawcy testamentu oraz zapisów i poleceń]
Ustanowienie wykonawcy testamentu oraz zapisy i polecenia są bezskuteczne wobec masy
upadłości.

Art. 423. [Stosowanie przepisów o bezskuteczności czynności upadłego]
Do czynności upadłego, dokonanych na sześć miesięcy przed jego śmiercią, przepisy art. 127-130a
stosuje się.

Art. 424. [Chwila powstania skutków prawnych oświadczenia o przyjęciu spadku]
W razie ogłoszenia upadłości w sprawach objętych przepisami niniejszego tytułu skutki prawne
związane z przyjęciem spadku powstają po zakończeniu postępowania upadłościowego.

Art. 425. [Tytuł egzekucyjny przeciwko spadkobiercy]
Po zakończeniu albo umorzeniu postępowania upadłościowego wyciąg z zatwierdzonej listy
wierzytelności, zawierający oznaczenie wierzytelności oraz sumy na jej poczet otrzymane przez

wierzyciela, jest tytułem egzekucyjnym przeciwko spadkobiercy.
TYTUŁ IA
Postępowanie upadłościowe wobec deweloperów
DZIAŁ I
Przepisy ogólne

Art. 425a. [Zakres zastosowania przepisów]
Przepisy niniejszego tytułu stosuje się w przypadku ogłoszenia upadłości dewelopera w
rozumieniu art. 5 pkt 1 ustawy z dnia 20 maja 2021 r. o ochronie praw nabywcy lokalu
mieszkalnego lub domu jednorodzinnego oraz Deweloperskim Funduszu Gwarancyjnym (Dz. U. z
2024 r. poz. 695), zwanej dalej "ustawą o ochronie nabywcy".

Art. 425b. [Cele postępowania]
Postępowanie określone w niniejszym tytule prowadzi się w celach, o których mowa w art. 2, a
także aby doprowadzić do zaspokojenia nabywców w drodze przeniesienia na nich własności
lokali, o ile racjonalne względy na to pozwolą.

Art. 425c. [Definicje]
Ilekroć w przepisach niniejszego tytułu jest mowa o:
1) nabywcy - należy przez to rozumieć osobę fizyczną, osobę prawną, a także jednostkę
organizacyjną niebędącą osobą prawną, której odrębna ustawa przyznaje zdolność prawną,
wobec której deweloper zobowiązał się do przeniesienia praw wynikających z umowy
deweloperskiej, o której mowa w art. 5 pkt 6 ustawy o ochronie nabywcy, albo jednej z umów,
o których mowa w art. 2 ust. 1 pkt 2, 3 lub 5 lub ust. 2 tej ustawy, i która zobowiązała się do
spełnienia świadczenia pieniężnego na rzecz dewelopera na poczet ceny nabycia jednego z tych
praw;
2) przeniesieniu własności lokalu - należy przez to rozumieć przeniesienie własności lokalu
mieszkalnego, a także przeniesienie własności nieruchomości gruntowej zabudowanej domem
jednorodzinnym lub użytkowania wieczystego nieruchomości gruntowej i własności domu
jednorodzinnego na niej posadowionego stanowiącego odrębną nieruchomość lub przeniesienie
ułamkowej części własności nieruchomości, lub przeniesienie własności lokalu użytkowego na
podstawie umowy, o której mowa w art. 2 ust. 2 ustawy o ochronie nabywcy;
3) umowie deweloperskiej - należy przez to rozumieć umowę między upadłym a nabywcą,

której przedmiotem jest przeniesienie praw wynikających z umowy deweloperskiej, o której
mowa w art. 5 pkt 6 ustawy o ochronie nabywcy, albo jednej z umów, o których mowa w art. 2
ust. 1 pkt 2, 3 lub 5 lub ust. 2 tej ustawy.

Art. 425d. [Upadłość dewelopera - emitenta obligacji]
W przypadku gdy upadły jest emitentem obligacji, a dla zabezpieczenia praw z obligacji
ustanowiono zabezpieczenie na nieruchomości, na której realizowane jest przedsięwzięcie
deweloperskie, przepisów art. 488-490 nie stosuje się.
DZIAŁ II
Dalsze prowadzenie przedsięwzięcia deweloperskiego

Art. 425e. [Warunki dalszego prowadzenia przedsięwzięcia deweloperskiego]
1. W postępowaniu upadłościowym syndyk może dalej prowadzić przedsięwzięcie deweloperskie
upadłego za zgodą sędziego-komisarza. Sędzia-komisarz udziela zgody, jeżeli racjonalne względy
wskazują, że dalsze prowadzenie przedsięwzięcia deweloperskiego jest ekonomicznie uzasadnione
i istnieją szanse na jego ukończenie.
2. Syndyk prowadzi dalej przedsięwzięcie deweloperskie upadłego, w odniesieniu do którego we
wcześniejszym postępowaniu sanacyjnym wobec upadłego nabywcy podjęli uchwałę, o której
mowa w art. 358 ust. 4 ustawy z dnia 15 maja 2015 r. - Prawo restrukturyzacyjne, oraz wpłacili lub
zabezpieczyli dopłaty w terminach, o których mowa w art. 359 ust. 1 i 2 tej ustawy, ale układ nie
doszedł do skutku, chyba że na odstąpienie od dalszego prowadzenia przedsięwzięcia
deweloperskiego wyraził zgodę sędzia-komisarz.
2a. Wydanie przez sędziego-komisarza postanowienia o odmowie dalszego prowadzenia
przedsięwzięcia deweloperskiego albo o wyrażeniu zgody na odstąpienie od dalszego prowadzenia
przedsięwzięcia deweloperskiego albo niewydanie przez sędziego-komisarza postanowienia w
przedmiocie dalszego prowadzenia przedsięwzięcia deweloperskiego w terminie 3 miesięcy od
dnia ogłoszenia upadłości wywołuje z mocy prawa skutek odstąpienia przez syndyka od umów
deweloperskich na podstawie art. 98, a do roszczeń nabywców wynikających z tych umów przepis

art. 91 stosuje się odpowiednio.
2b. Po wydaniu przez sędziego-komisarza postanowienia o odmowie dalszego prowadzenia
przedsięwzięcia deweloperskiego albo o wyrażeniu zgody na odstąpienie od dalszego prowadzenia
przedsięwzięcia deweloperskiego albo w przypadku niewydania przez sędziego-komisarza
postanowienia w przedmiocie dalszego prowadzenia przedsięwzięcia deweloperskiego w terminie
3 miesięcy od dnia ogłoszenia upadłości, syndyk informuje o tym bank lub spółdzielczą kasę

oszczędnościowo-kredytową prowadzące mieszkaniowy rachunek powierniczy dla
przedsięwzięcia deweloperskiego i składa dyspozycję zwrotu środków znajdujących się na
rachunku nabywcom.
3. Syndyk przechowuje środki pieniężne uzyskane z dopłat wpłaconych we wcześniejszym
postępowaniu sanacyjnym, przekazane mu przez zarządcę ustanowionego w tym postępowaniu, na
odrębnym rachunku bankowym. W przypadku odstąpienia od dalszego prowadzenia
przedsięwzięcia deweloperskiego syndyk zwraca dopłaty nabywcom, a zabezpieczenia wpłacenia
dopłat wygasają z mocy prawa.
4. W przypadku prawomocnego oddalenia lub odrzucenia wniosku o ogłoszenie upadłości lub
umorzenia postępowania w przedmiocie ogłoszenia upadłości przepis ust. 3 stosuje się
odpowiednio.

Art. 425f. [Wyłączenie uprawnienia do odstąpienia od umowy deweloperskiej]
1. W przypadku dalszego prowadzenia przedsięwzięcia deweloperskiego zgodnie z art. 425e do
umowy deweloperskiej przepisu art. 98 nie stosuje się w zakresie, w jakim przewiduje uprawnienie
syndyka do odstąpienia od umowy, a do roszczenia nabywcy wynikającego z umowy
deweloperskiej przepisu art. 91 nie stosuje się. Roszczenie nabywcy zaspokajane jest przez
przeniesienie własności lokalu.
2. Przeniesienie własności lokalu nie wywołuje skutków sprzedaży egzekucyjnej. Przepisu art. 313
nie stosuje się.

Art. 425g. [Utrzymanie w mocy zgody na bezobciążeniowe wyodrębnienie lokalu
mieszkalnego lub zobowiązania do jej wydania]
Jeżeli nieruchomość, na której jest prowadzone przedsięwzięcie deweloperskie lub zadanie
inwestycyjne, jest obciążona hipoteką, której przysługuje pierwszeństwo przed roszczeniami
chociażby jednego nabywcy, a wierzyciel hipoteczny wyraził zgodę, o której mowa w art. 25 ust. 1
pkt 1 lub 2 ustawy o ochronie nabywcy, lub zobowiązał się do jej udzielenia, zgodnie z art. 76 ust.
4 zdanie drugie ustawy z dnia 6 lipca 1982 r. o księgach wieczystych i hipotece (Dz. U. z 2023 r.
poz. 1984 oraz z 2024 r. poz. 1222), zgoda taka lub zobowiązanie do jej udzielenia pozostają w
mocy na warunkach w nich określonych, przy czym warunek wykonania zobowiązania nabywcy
względem upadłego uznaje się za spełniony w przypadku wykonania zobowiązania do rąk syndyka
lub zarządcy ustanowionego we wcześniejszym postępowaniu sanacyjnym.

Art. 425h. [Zaprzestanie dalszego prowadzenia przedsięwzięcia deweloperskiego]
1. Jeżeli w toku postępowania upadłościowego ujawni się podstawa do przyjęcia, że dalsze
prowadzenie przedsięwzięcia deweloperskiego nie jest uzasadnione racjonalnymi względami,

sędzia-komisarz na wniosek syndyka udziela zgody na zaprzestanie dalszego prowadzenia
przedsięwzięcia deweloperskiego. Na postanowienie sędziego-komisarza przysługuje zażalenie.
2. Uprawomocnienie się postanowienia sędziego-komisarza o wyrażeniu zgody na zaprzestanie
dalszego prowadzenia przedsięwzięcia deweloperskiego wywołuje z mocy prawa skutek
odstąpienia przez syndyka od umów deweloperskich na podstawie art. 98, a do roszczeń
nabywców wynikających z tych umów przepis art. 91 stosuje się odpowiednio.
3. Do dopłat w części niewykorzystanej przepis art. 425e ust. 3 zdanie drugie stosuje się.
4. Po uprawomocnieniu się postanowienia sędziego-komisarza o wyrażeniu zgody na zaprzestanie
dalszego prowadzenia przedsięwzięcia deweloperskiego syndyk informuje o tym bank lub
spółdzielczą kasę oszczędnościowo-kredytową prowadzące mieszkaniowy rachunek powierniczy
dla przedsięwzięcia deweloperskiego i składa dyspozycję zwrotu środków znajdujących się na
rachunku nabywcom.
DZIAŁ III
Likwidacja nieruchomości, na której prowadzone jest przedsięwzięcie deweloperskie

Art. 425i. [Podział sum uzyskanych z likwidacji nieruchomości]
Sumy uzyskane z likwidacji nieruchomości, na której jest prowadzone przedsięwzięcie
deweloperskie lub zadanie inwestycyjne, podlegają podziałowi na zasadach ogólnych, z tym że w
przypadku wyrażenia przez wierzyciela hipotecznego zgody, o której mowa w art. 25 ust. 1 pkt 1
lub 2 ustawy o ochronie nabywcy, lub zobowiązania się do jej udzielenia, zgodnie z art. 76 ust. 4
zdanie drugie ustawy z dnia 6 lipca 1982 r. o księgach wieczystych i hipotece, uznaje się, że
roszczeniu nabywcy lokalu, którego ta zgoda lub zobowiązanie do jej udzielenia dotyczy,
przysługuje pierwszeństwo przed hipoteką w zakresie, w jakim dokonał wpłat na poczet umowy.

Art. 425j. [Zaspokojenie roszczeń nabywcy]
Roszczenia nabywcy wynikające z odstąpienia od umowy deweloperskiej podlegają zaspokojeniu
z sum uzyskanych z likwidacji nieruchomości, na której prowadzone jest przedsięwzięcie
deweloperskie, na takich samych zasadach jak roszczenie z umowy deweloperskiej. Nabywcy
przysługuje pierwszeństwo wynikające z ujawnienia w księdze wieczystej przysługującego mu
roszczenia z umowy deweloperskiej, także w przypadku gdy wpis o ujawnieniu tego roszczenia
został wykreślony.

Art. 425ja. [Zaspokojenie wierzytelności nabywcy z umowy deweloperskiej będącej
podstawą wypłaty na rzecz nabywcy świadczeń z Ubezpieczeniowego Funduszu
Gwarancyjnego]

Wierzytelności nabywcy wynikające z umowy deweloperskiej, która stanowiła podstawę wypłaty
na rzecz nabywcy świadczeń z Ubezpieczeniowego Funduszu Gwarancyjnego, podlegają
zaspokojeniu po zaspokojeniu należności tego funduszu powstałych w wyniku przekazania
nabywcy świadczenia na podstawie art. 48 ust. 5 ustawy o ochronie nabywcy.

Art. 425k. [Roszczenie pieniężne nabywcy]
Roszczenie pieniężne nabywcy powstałe wskutek przekształcenia roszczenia z umowy
deweloperskiej w toku postępowania restrukturyzacyjnego lub upadłościowego podlega
zaspokojeniu w sposób określony w art. 425j.
DZIAŁ IV
Kontynuacja przedsięwzięcia deweloperskiego przez innego przedsiębiorcę

Art. 425l. [Zgoda na sprzedaż nieruchomości]
1. Na wniosek syndyka sędzia-komisarz może wyrazić zgodę na sprzedaż nieruchomości, na której
prowadzone jest przedsięwzięcie deweloperskie, przedsiębiorcy, który zobowiąże się do
kontynuacji przedsięwzięcia deweloperskiego.
2. Przedsiębiorca nabywający nieruchomość na podstawie ust. 1 odpowiada solidarnie z upadłym
za jego zobowiązania z umów deweloperskich zawartych w związku z przedsięwzięciem
deweloperskim realizowanym na nieruchomości, jak również za zobowiązania wobec nabywców
wynikające z przekształcenia roszczeń z takich umów w toku postępowania restrukturyzacyjnego
lub upadłościowego lub z odstąpienia od takich umów. Zobowiązania, o których mowa w zdaniu
poprzednim, nie podlegają zaspokojeniu w postępowaniu upadłościowym prowadzonym wobec
upadłego.
3. Wraz z własnością nieruchomości przedsiębiorca nabywający nieruchomość na podstawie ust. 1
nabywa przysługujące upadłemu prawa wynikające z umów deweloperskich zawartych w związku
z przedsięwzięciem deweloperskim realizowanym na nieruchomości.
4. Sprzedaż nieruchomości na podstawie ust. 1 nie wywołuje skutków sprzedaży egzekucyjnej.
Przepisu art. 313 nie stosuje się.
5. Wyrażając zgodę na sprzedaż nieruchomości na podstawie ust. 1, sędzia-komisarz uwzględnia
interes nabywców oraz prawdopodobieństwo dokończenia przedsięwzięcia deweloperskiego przez
przedsiębiorcę nabywającego nieruchomość.
6. Do umowy deweloperskiej zawartej w ramach przedsięwzięcia deweloperskiego prowadzonego
na nieruchomości podlegającej sprzedaży na podstawie ust. 1 przepisów art. 98 nie stosuje się. Do
roszczenia nabywcy wynikającego z umowy deweloperskiej przepisu art. 91 nie stosuje się.

7. W przypadku sprzedaży nieruchomości na podstawie ust. 1 przepisów art. 336, art. 345 i art.
346 nie stosuje się.

Art. 425m. [Obowiązek zawarcia umowy o prowadzenie mieszkaniowego rachunku
powierniczego]
1. Jeżeli dla przedsięwzięcia deweloperskiego prowadzonego na nieruchomości nabytej na
podstawie art. 425l ust. 1 jest prowadzony mieszkaniowy rachunek powierniczy upadłego,
przedsiębiorca nabywający tę nieruchomość jest obowiązany do zawarcia umowy o prowadzenie
mieszkaniowego rachunku powierniczego w terminie trzydziestu dni od dnia wyrażenia przez
sędziego-komisarza zgody, o której mowa w art. 425l ust. 1. O otwarciu rachunku powierniczego
przedsiębiorca niezwłocznie informuje syndyka.
2. Niezwłocznie po zawarciu przez przedsiębiorcę umowy o prowadzenie mieszkaniowego
rachunku powierniczego zgodnie z ust. 1 syndyk informuje bank lub spółdzielczą kasę
oszczędnościowo-kredytową prowadzące mieszkaniowy rachunek powierniczy upadłego o
przejściu praw z umów deweloperskich zgodnie z art. 425l ust. 3 i składa dyspozycję przekazania
środków zgromadzonych na mieszkaniowym rachunku powierniczym upadłego na mieszkaniowy
rachunek powierniczy przedsiębiorcy.
3. Po przekazaniu środków, o których mowa w ust. 2, na mieszkaniowy rachunek powierniczy
przedsiębiorcy nabywającego nieruchomość na podstawie art. 425l ust. 1 umowa o prowadzenie
mieszkaniowego rachunku powierniczego upadłego wygasa.
DZIAŁ V
Kontynuacja przedsięwzięcia deweloperskiego w układzie

Art. 425n. [Propozycje układowe nabywców]
Nabywcy w liczbie stanowiącej co najmniej 20% liczby nabywców w ramach przedsięwzięcia
deweloperskiego prowadzonego przez upadłego mogą zgłosić propozycje układowe w terminie
trzydziestu dni od dnia ogłoszenia upadłości.

Art. 425o. [Treść propozycji układowych]
1. Propozycje układowe mogą także obejmować:
1) wpłacenie dopłat przez wszystkich albo niektórych nabywców i zaspokojenie ich przez
przeniesienie własności lokali, przy czym propozycje układowe mogą przewidywać późniejszy
zwrot dopłat z przychodów z realizacji przedsięwzięcia deweloperskiego;
2) sprzedaż nieruchomości, na której prowadzone jest przedsięwzięcie deweloperskie, z
zachowaniem ciążących na niej ograniczonych praw rzeczowych, na rzecz przedsiębiorcy, który

przejąłby zobowiązania wobec nabywców i zobowiązałby się do kontynuacji przedsięwzięcia
deweloperskiego, przy czym propozycje układowe mogą przewidywać zmianę treści umów
deweloperskich;
3) określenie innych warunków kontynuacji przedsięwzięcia deweloperskiego i sposobów jego
finansowania;
4) zamianę lokali między wierzycielami lub zamianę lokalu na lokal niebędący przedmiotem
umowy deweloperskiej.
2. Przepis art. 162 ustawy z dnia 15 maja 2015 r. - Prawo restrukturyzacyjne stosuje się
odpowiednio.

Art. 425p. [Treść propozycji układowych. Zatwierdzenie układu]
1. Propozycje układowe mogą przewidywać różny sposób traktowania nabywców w zależności od
tego, czy wpłacą oni dopłaty, o których mowa w art. 425o ust. 1 pkt 1.
2. Do propozycji układowych przewidujących sposób restrukturyzacji, o którym mowa w art. 425o
ust. 1 pkt 2, załącza się sporządzone w formie aktu notarialnego nieodwołalne oświadczenie woli
przedsiębiorcy o nabyciu nieruchomości, na której jest prowadzone przedsięwzięcie
deweloperskie, wraz z ciążącymi na niej obciążeniami i o przejęciu zobowiązań upadłego w
stosunku do nabywców. W przypadku prawomocnego zatwierdzenia układu przewidującego
sprzedaż nieruchomości na zasadach określonych w oświadczeniu woli przedsiębiorcy, o którym
mowa w niniejszym ustępie, oświadczenie to zastępuje jego oświadczenie woli konieczne do
zawarcia umowy sprzedaży nieruchomości, na której jest prowadzone przedsięwzięcie
deweloperskie, a umowę uznaje się za zawartą.
3. Prawomocne postanowienie o zatwierdzeniu układu wraz z oświadczeniem, o którym mowa w
ust. 2, stanowi podstawę ujawnienia prawa własności w księdze wieczystej. Jeżeli dla
przedsięwzięcia deweloperskiego jest prowadzony mieszkaniowy rachunek powierniczy upadłego,
przepis art. 425m stosuje się odpowiednio.

Art. 425q. [Głosowanie nad układem]
1. Głosowanie nad układem przeprowadza się w grupach wierzycieli.
2. Nabywcy stanowią odrębną grupę wierzycieli, dla której sporządza się odrębną listę wierzycieli
uprawnionych do głosowania. Dopuszczalny jest dodatkowy podział nabywców na większą liczbę
grup obejmujących poszczególne kategorie interesów, w szczególności z uwagi na stopień
wykonania umowy z deweloperem.

Art. 425r. [Głosowanie nad dopłatami]
1. Jeżeli zostaną zgłoszone propozycje układowe przewidujące sposób restrukturyzacji, o którym

mowa w art. 425o ust. 1 pkt 1, sędzia-komisarz niezwłocznie przeprowadza wstępne głosowanie
nabywców nad propozycjami układowymi w zakresie ich dotyczącym.
2. Sędzia-komisarz sporządza listę nabywców uprawnionych do głosowania na podstawie listy
przedłożonej przez syndyka.
3. Uchwała nabywców zostaje przyjęta, jeżeli wypowiedzą się za nią nabywcy deklarujący łącznie
dopłaty wystarczające zgodnie z treścią propozycji układowych do sfinansowania dokończenia
przedsięwzięcia deweloperskiego.
4. Przyjęcie uchwały stwierdza sędzia-komisarz postanowieniem.

Art. 425s. [Wpłacenie dopłat]
1. W przypadku przyjęcia uchwały nabywców, o której mowa w art. 425r ust. 3, nabywcy
zobowiązani do wpłacenia dopłat wpłacają je do masy upadłości lub zabezpieczają ich wpłatę w
zakresie przewidzianym uchwałą w terminie dwóch miesięcy od dnia podjęcia uchwały. W
szczególnie uzasadnionych przypadkach termin może zostać przedłużony postanowieniem
sędziego-komisarza.
2. Jeżeli w terminie, o którym mowa w ust. 1, nie zostaną wpłacone lub zabezpieczone wszystkie
dopłaty, w pełnej wysokości przewidzianej uchwałą, nabywcy mogą uzupełnić brakujące dopłaty,
wpłacając je lub zabezpieczając ich wpłatę w terminie trzydziestu dni od bezskutecznego upływu
terminu, o którym mowa w ust. 1. W tym samym terminie upadły lub syndyk mogą przedstawić
dowód istnienia innych źródeł finansowania przedsięwzięcia deweloperskiego.
3. Wpłacenie lub zabezpieczenie dopłat lub innych środków w wysokości wystarczającej na
sfinansowanie przedsięwzięcia deweloperskiego stwierdza postanowieniem sędzia-komisarz,
jednocześnie wyznaczając termin zgromadzenia wierzycieli w celu głosowania nad układem. Treść
uchwały nabywców, o której mowa w art. 425r ust. 3, włącza się do układu, a zgromadzenie
wierzycieli nie może przyjąć układu o treści odbiegającej od uchwały nabywców w zakresie nią
uregulowanym. Sędzia-komisarz zwraca uwagę wierzycieli uczestniczących w zgromadzeniu
wierzycieli na niezgodność propozycji układowych z uchwałą nabywców. Sąd odmawia
zatwierdzenia układu o treści odbiegającej od uchwały nabywców w zakresie nią uregulowanym.
4. Jeżeli w terminach, o których mowa w ust. 1 lub 2, zostaną wpłacone lub zabezpieczone dopłaty
w wysokości przewidzianej uchwałą nabywców, o której mowa w art. 425r ust. 3, przedsięwzięcie
deweloperskie może być dalej prowadzone.
5. W przypadku niedojścia układu do skutku pomimo podjęcia uchwały nabywców, o której mowa
w art. 425r ust. 3, oraz wpłacenia lub zabezpieczenia w terminach, o których mowa w ust. 1 lub 2,
dopłat w wysokości wystarczającej na sfinansowanie przedsięwzięcia deweloperskiego w dalszym
toku postępowania upadłościowego odstąpienie przez syndyka od kontynuacji przedsięwzięcia

deweloperskiego wymaga zgody sędziego-komisarza.
6. Syndyk przechowuje środki pieniężne uzyskane z dopłat na odrębnym rachunku bankowym. W
przypadku odstąpienia od dalszego prowadzenia przedsięwzięcia deweloperskiego syndyk zwraca
dopłaty nabywcom, a zabezpieczenia wpłacenia dopłat wygasają z mocy prawa.
7. Po uprawomocnieniu się postanowienia sędziego-komisarza o wyrażeniu zgody na odstąpienie
przez syndyka od kontynuacji przedsięwzięcia deweloperskiego syndyk informuje o tym bank lub
spółdzielczą kasę oszczędnościowo-kredytową prowadzące mieszkaniowy rachunek powierniczy
dla przedsięwzięcia deweloperskiego i składa dyspozycję zwrotu środków znajdujących się na
rachunku nabywcom.
TYTUŁ II
Postępowanie upadłościowe wobec banków i spółdzielczych kas oszczędnościowo-kredytowych
DZIAŁ I
Przepisy ogólne

Art. 426. [Podmiot uprawniony do zgłoszenia wniosku o upadłość banku; wyłączenie
stosowania przepisów o postępowaniu upadłościowym]
1. Bank jest niewypłacalny również wówczas, gdy według bilansu sporządzonego na koniec
okresu sprawozdawczego aktywa banku nie wystarczają na zaspokojenie jego zobowiązań.
1a. Do zobowiązań, o których mowa w ust. 1, nie zalicza się zobowiązań, o których mowa w art.
11 ust. 4a.
2. Wniosek o ogłoszenie upadłości banku może zgłosić wyłącznie Komisja Nadzoru Finansowego
albo Bankowy Fundusz Gwarancyjny.
2a. We wniosku, o którym mowa w ust. 2, jako syndyk może zostać wskazany bank.
3. W postępowaniu upadłościowym wobec banku przepisów art. 11 ust. 3, 4 i 5-7 oraz art. 38-43
nie stosuje się.

Art. 427. [Wysłuchanie; termin rozpoznania wniosku o ogłoszenie upadłości banku]
1. Przed ogłoszeniem upadłości banku, sąd wysłuchuje co do podstaw ogłoszenia upadłości oraz
co do osoby syndyka:
1) przedstawiciela Komisji Nadzoru Finansowego;
1a) przedstawiciela Bankowego Funduszu Gwarancyjnego;
1b) przedstawicieli banku, o którym mowa w art. 426 ust. 2a;

2) prezesa oraz innych członków ostatniego zarządu albo zarządu komisarycznego, albo
likwidatora banku, którego dotyczy wniosek.
1a. W przypadku postępowania dotyczącego upadłości banku będącego podmiotem zależnym od
Skarbu Państwa, sąd wysłuchuje również przedstawiciela organu lub podmiotu uprawnionego do
wykonywania praw z akcji lub udziałów należących do Skarbu Państwa.
2. Sąd może odstąpić od wysłuchania prezesa oraz innych członków zarządu banku, jeżeli ich
wysłuchanie spowodowałoby zwłokę w rozpoznaniu sprawy.
3. Syndykiem może być także bank wskazany we wniosku, o którym mowa w art. 426 ust. 2, po
uzyskaniu pozytywnej opinii:
1) Komisji Nadzoru Finansowego - w przypadku wniosku złożonego przez Bankowy Fundusz
Gwarancyjny;
2) Bankowego Funduszu Gwarancyjnego - w przypadku wniosku złożonego przez Komisję
Nadzoru Finansowego.
4. (uchylony).

Art. 428.
(uchylony).

Art. 429. [Ogłoszenie upadłości banku]
1. (uchylony).
2. (uchylony).
3. W postanowieniu o ogłoszeniu upadłości sąd ustanawia kuratora do reprezentowania banku w
postępowaniu upadłościowym. Do kuratora stosuje się przepisy art. 187 ust. 3 i 4.
4. Bankowy Fundusz Gwarancyjny jest ustanawiany kuratorem na swój wniosek.

Art. 430.
(uchylony).

Art. 431.
(uchylony).

Art. 432. [Przekazywanie sprawozdań do Komisji Nadzoru Finansowego]
Sprawozdania, o których mowa w art. 168, syndyk przekazuje do wiadomości Komisji Nadzoru
Finansowego.

Art. 433. [Wpływ ogłoszenia upadłości banku na istnienie organów banku]

O ile skutki te nie nastąpiły wcześniej z powodu otwarcia postępowania układowego, z dniem
ogłoszenia upadłości:
1) organy zarządzające i nadzorcze banku ulegają rozwiązaniu;
2) wygasają zarząd komisaryczny, powołanie likwidatora oraz uprawnienia kuratora
ustanowionego na podstawie art. 144 ust. 1 ustawy z dnia 29 sierpnia 1997 r. - Prawo bankowe
(Dz. U. z 2024 r. poz. 1646, 1685 i 1863 oraz z 2025 r. poz. 146 i 222);
3) wygasają wszelkie uprawnienia osób wchodzących w skład organów banku do odpraw
pieniężnych, jak też do wynagrodzenia za okres po ogłoszeniu upadłości.

Art. 434. [Wpływ ogłoszenia upadłości banku na istnienie umów bankowych]
O ile skutki te nie nastąpiły wcześniej z powodu otwarcia postępowania układowego, z dniem
ogłoszenia upadłości ulegają rozwiązaniu:
1) umowy rachunku bankowego; oprocentowanie rachunków bankowych jest naliczane do
dnia ogłoszenia upadłości;
2) umowy kredytu i pożyczki, jeżeli do dnia ogłoszenia upadłości nie nastąpiło oddanie
środków pieniężnych do dyspozycji kredytobiorcy (pożyczkobiorcy);
3) umowy poręczenia, gwarancji bankowych i akredytyw, jeżeli do dnia ogłoszenia upadłości
bank nie otrzymał prowizji z tytułu tych czynności;
4) umowy o udostępnienie skrytek sejfowych oraz umowy przechowania, z tym że wydanie
przedmiotów i papierów wartościowych powinno nastąpić w terminie uzgodnionym z
oddającym na przechowanie.

Art. 434a. [Utrzymanie w mocy zgody na bezobciążeniowe wyodrębnienie lokalu
mieszkalnego lub zobowiązania do jej wydania]
Jeżeli wierzytelność banku lub spółdzielczej kasy oszczędnościowo-kredytowej jest
zabezpieczona hipoteką na nieruchomości, na której jest prowadzone przedsięwzięcie
deweloperskie lub zadanie inwestycyjne, a bank lub spółdzielcza kasa oszczędnościowo-
kredytowa wyraziły zgodę, o której mowa w art. 25 ust. 1 pkt 1 lub 2 ustawy o ochronie nabywcy,
lub zobowiązały się do jej udzielenia, zgodnie z art. 76 ust. 4 zdanie drugie ustawy z dnia 6 lipca
1982 r. o księgach wieczystych i hipotece, zgoda taka lub zobowiązanie do jej udzielenia pozostają
w mocy na warunkach w nich określonych. Przepis art. 425c pkt 2 stosuje się odpowiednio.

Art. 435.
(uchylony).

Art. 436. [Uprawnienia do zgłaszania propozycji układowych]

1. Propozycje układowe mogą złożyć także akcjonariusze (członkowie) reprezentujący dwie
trzecie kapitału zakładowego banku w formie spółki akcyjnej lub funduszu udziałowego banku
spółdzielczego, jak również bank zrzeszający, którego bank spółdzielczy jest akcjonariuszem.
2. Przed zatwierdzeniem układu sąd zasięga opinii Komisji Nadzoru Finansowego.

Art. 437. [Nabycie przedsiębiorstwa banku przez inne banki]
1. (uchylony).
2. Warunki nabycia przedsiębiorstwa bankowego przez inne banki oraz termin składania ofert
określa sędzia-komisarz, po zasięgnięciu opinii Komisji Nadzoru Finansowego i Bankowego
Funduszu Gwarancyjnego.
3. Postanowienie zatwierdzające wybór oferty sędzia-komisarz wydaje po zasięgnięciu opinii
Komisji Nadzoru Finansowego i Bankowego Funduszu Gwarancyjnego.
4. Przepisów art. 56a-56h nie stosuje się.

Art. 438. [Odpowiedzialność nabywcy przedsiębiorstwa bankowego]
1. Nabywca przedsiębiorstwa bankowego przejmuje zobowiązania z tytułu rachunków
bankowych.
1a. W przypadku gdy oszacowanie przedsiębiorstwa bankowego wskazuje, że cena nabycia
przedsiębiorstwa bankowego uniemożliwiałaby pełne pokrycie należności, o których mowa w art.
39 ust. 1 ustawy z dnia 10 czerwca 2016 r. o Bankowym Funduszu Gwarancyjnym, systemie
gwarantowania depozytów oraz przymusowej restrukturyzacji (Dz. U. z 2024 r. poz. 487 oraz z
2025 r. poz. 146), sprzedaż przedsiębiorstwa bankowego następuje:
1) z przejęciem przez nabywcę zobowiązań upadłego z tytułu należności, o których mowa w

art. 39 ust. 1 ustawy z dnia 10 czerwca 2016 r. o Bankowym Funduszu Gwarancyjnym,
systemie gwarantowania depozytów oraz przymusowej restrukturyzacji, albo
2) bez przejęcia przez nabywcę zobowiązań z tytułu rachunków bankowych.
1b. Sędzia-komisarz dokonuje wyboru sposobu sprzedaży przedsiębiorstwa bankowego, o których
mowa w ust. 1a, wraz z określeniem warunków nabycia przedsiębiorstwa bankowego przez inne
banki. Na postanowienie sędziego-komisarza przysługuje zażalenie.
2. Po zawarciu umowy sprzedaży przedsiębiorstwa bankowego syndyk zgłasza niezwłocznie
sprzedaż banku do rejestru, w którym bank jest wpisany.

Art. 439. [Sprzedaż składników majątku upadłego banku]
Jeżeli przedsiębiorstwo bankowe nie jest sprzedane w całości, syndyk za zezwoleniem sędziego-
komisarza przystąpi do sprzedaży poszczególnych składników majątku upadłego banku.


Art. 440. [Kolejność zaspokajania wierzytelności i należności upadłego banku]
1. Zaspokojenie wierzytelności i należności przypadających od upadłego banku następuje zgodnie
z ust. 2-6.
2. Należności podlegające zaspokojeniu z funduszów masy upadłości banku dzieli się na
następujące kategorie:
1) kategoria pierwsza - należności, o których mowa w art. 39 ust. 1 ustawy z dnia 10 czerwca
2016 r. o Bankowym Funduszu Gwarancyjnym, systemie gwarantowania depozytów oraz
przymusowej restrukturyzacji, wraz z odsetkami i kosztami egzekucji, przypadające za czas
przed ogłoszeniem upadłości należności ze stosunku pracy, z wyjątkiem roszczeń z tytułu
wynagrodzenia reprezentanta upadłego lub wynagrodzenia osoby wykonującej czynności
związane z zarządem lub nadzorem nad przedsiębiorstwem upadłego, należności rolników z
tytułu umów o dostarczenie produktów z własnego gospodarstwa rolnego, należności
alimentacyjne oraz renty z tytułu odszkodowania za wywołanie choroby, niezdolności do pracy,
kalectwa lub śmierci i renty z tytułu zamiany uprawnień objętych treścią prawa dożywocia na
dożywotnią rentę, przypadające za trzy ostatnie lata przed dniem ogłoszeniem upadłości
należności z tytułu składek na ubezpieczenia społeczne w rozumieniu ustawy z dnia 13
października 1998 r. o systemie ubezpieczeń społecznych;
2) kategoria druga - należności osób fizycznych, mikroprzedsiębiorców, małych i średnich
przedsiębiorców z tytułu środków objętych ochroną gwarancyjną innych niż środki
gwarantowane w rozumieniu art. 2 pkt 65 ustawy z dnia 10 czerwca 2016 r. o Bankowym
Funduszu Gwarancyjnym, systemie gwarantowania depozytów oraz przymusowej
restrukturyzacji;
3) kategoria trzecia:
a) podkategoria pierwsza: pozostałe należności z tytułu środków objętych ochroną
gwarancyjną innych niż środki gwarantowane w rozumieniu art. 2 pkt 65 ustawy z dnia 10
czerwca 2016 r. o Bankowym Funduszu Gwarancyjnym, systemie gwarantowania
depozytów oraz przymusowej restrukturyzacji,
b) podkategoria druga: pozostałe należności wynikające z umów rachunku bankowego,
c) podkategoria trzecia: odsetki od należności ujętych w kategoriach, o których mowa w
pkt 1 i 2, oraz podkategoriach, o których mowa w lit. a i b,
d) podkategoria czwarta: inne należności, jeżeli nie podlegają zaspokojeniu w innych
kategoriach, w szczególności podatki i inne daniny publiczne oraz pozostałe należności z
tytułu składek na ubezpieczenie społeczne;
4) kategoria czwarta:
a) podkategoria pierwsza: odsetki od należności ujętych w pkt 3 lit. d, a także sądowe

kary grzywny i administracyjne kary pieniężne oraz należności z tytułu darowizn i
zapisów,
b) podkategoria druga: należności jednostki zarządzającej systemem ochrony, o której
mowa w art. 130e ust. 1 ustawy z dnia 29 sierpnia 1997 r. - Prawo bankowe, oraz
jednostki zarządzającej systemem ochrony, o której mowa w art. 22d ust. 1 pkt 2 ustawy z
dnia 7 grudnia 2000 r. o funkcjonowaniu banków spółdzielczych, ich zrzeszaniu się i
bankach zrzeszających, wraz z odsetkami i kosztami egzekucji;
5) kategoria piąta - należności wspólników albo akcjonariuszy z tytułu pożyczki lub innej
czynności prawnej o podobnych skutkach, w szczególności dostawy towaru z odroczonym
terminem płatności, dokonanej na rzecz upadłego będącego spółką kapitałową w okresie 5 lat
przed dniem ogłoszeniem upadłości, wraz z odsetkami, jeżeli nie podlegają zaspokojeniu w
kategoriach niższych;
6) kategoria szósta - należności z tytułu obligacji lub innych instrumentów dłużnych, które
wykazują właściwości zbywalnych wierzytelności, lub z tytułu instrumentów wywołujących
skutki prawne dłużnych instrumentów finansowych, wraz z odsetkami i kosztami egzekucji, z
wyłączeniem należności określonych w pkt 9, jeżeli są łącznie spełnione następujące warunki:
a) pierwotny umowny termin zapadalności należności wynosi co najmniej rok,
b) w umowie lub załączonych do niej dokumentach i informacjach dotyczących emisji
dłużnych instrumentów finansowych lub instrumentów wywołujących skutki prawne
dłużnych instrumentów finansowych, a w stosownych przypadkach także w prospekcie
emisyjnym, w sposób wyraźny i przystępny określono kategorię zaspokojenia należności,
c) należności nie wynikają:
– z instrumentów pochodnych, w szczególności takich, które odnoszą się do aktywów,
praw, zobowiązań, indeksów oraz innych wskaźników, lub które wykazują właściwości
pochodnych instrumentów finansowych,
– ze strukturyzowanych produktów finansowych, o których mowa w art. 2 ust. 1 pkt 28
rozporządzenia Parlamentu Europejskiego i Rady (UE) nr 600/2014 z dnia 15 maja 2014
r. w sprawie rynków instrumentów finansowych oraz zmieniającego rozporządzenie (UE)
nr 648/2012 (Dz. Urz. UE L 173 z 12.06.2014, str. 84, z późn. zm.),
d) wartość nominalna jednej obligacji lub jednego instrumentu dłużnego nie jest niższa
niż 400 000 zł lub równowartość tej kwoty wyrażona w innej walucie, ustalona przy
zastosowaniu średniego kursu tej waluty ogłaszanego przez Narodowy Bank Polski w
dniu podjęcia przez emitenta decyzji o emisji;
7) kategoria siódma - należności z tytułu zobowiązań podporządkowanych niezaliczanych do
funduszy własnych banku, wraz z odsetkami i kosztami egzekucji;

8) kategoria ósma - należności z tytułu zobowiązań zaliczanych do funduszy własnych banku,
o których mowa w art. 62 rozporządzenia nr 575/2013, wraz z odsetkami i kosztami egzekucji;
9) kategoria dziewiąta - należności z tytułu zobowiązań zaliczanych do funduszy własnych
banku, o których mowa w art. 51 rozporządzenia nr 575/2013, wraz z odsetkami i kosztami
egzekucji;
10) kategoria dziesiąta - należności z tytułu zobowiązań zaliczanych do funduszy własnych
banku, o których mowa w art. 26 rozporządzenia nr 575/2013, wraz z odsetkami i kosztami
egzekucji.
2a. Do kategorii szóstej zalicza się instrumenty dłużne, o zmiennym oprocentowaniu,
wynikającym z powszechnie stosowanej stopy procentowej wyrażonej za pomocą wskaźnika o
charakterze referencyjnym, o którym mowa w art. 3 ust. 1 pkt 3 rozporządzenia Parlamentu
Europejskiego i Rady (UE) 2016/1011 z dnia 8 czerwca 2016 r. w sprawie indeksów stosowanych
jako wskaźniki referencyjne w instrumentach finansowych i umowach finansowych lub do
pomiaru wyników funduszy inwestycyjnych i zmieniającego dyrektywy 2008/48/WE i 2014/17/
UE oraz rozporządzenie (UE) nr 596/2014 (Dz. Urz. UE L 171 z 29.06.2016, str. 1), oraz
instrumenty dłużne, które są denominowane w walucie innej niż waluta polska, o ile świadczenia
główne lub uboczne są denominowane w tej samej walucie.
2b. W przypadku gdy instrumenty, których dotyczą należności wskazane w ust. 2 pkt 8-10, są
jedynie częściowo uznawane za pozycję funduszy własnych banku, należności z tytułu całego
instrumentu są traktowane jako należności wynikające z kategorii, do której został zaliczony ten
instrument.
3. Z masy upadłości zaspokaja się w pierwszej kolejności koszty postępowania upadłościowego, a
następnie koszty przymusowej restrukturyzacji niepokryte z przychodów z przymusowej
restrukturyzacji, a jeżeli fundusze masy upadłości na to pozwalają - również inne zobowiązania
masy upadłości, o których mowa w art. 230 ust. 2, w miarę wpływu do masy upadłości stosownych
sum. Przepisy art. 343 ust. 1a i 2 oraz art. 344 stosuje się.
4. Należności Bankowego Funduszu Gwarancyjnego z tytułu wypłaty środków gwarantowanych
lub zapewnienia możliwości ich podjęcia nie wymagają zgłoszenia. Należności z tego tytułu
umieszcza się na liście wierzytelności z urzędu.
5. W przypadku, o którym mowa w ust. 2 pkt 5, przepis art. 342 ust. 5 pkt 2-3 oraz ust. 6 stosuje
się.
6. Przepisy dotyczące zaspokojenia należności ze stosunku pracy stosuje się odpowiednio do
roszczeń Funduszu Gwarantowanych Świadczeń Pracowniczych o zwrot z masy upadłości
świadczeń wypłaconych przez Fundusz pracownikom upadłego.


Art. 441. [Zaspokajanie wierzytelności i należności zabezpieczonych ograniczonymi
prawami rzeczowymi]
Jeżeli wierzytelności i należności od upadłego były zabezpieczone ograniczonymi prawami
rzeczowymi, ich zaspokojenie następuje zgodnie z art. 345 i 346.

Art. 441a. [Upadłość spółdzielczej kasy oszczędnościowo-kredytowej]
1. Wniosek o ogłoszenie upadłości spółdzielczej kasy oszczędnościowo-kredytowej może zgłosić
wyłącznie Komisja Nadzoru Finansowego albo Bankowy Fundusz Gwarancyjny.
1a. We wniosku, o którym mowa w ust. 1, jako syndyk mogą zostać wskazane bank albo
spółdzielcza kasa oszczędnościowo-kredytowa.
2. W postępowaniu upadłościowym wobec spółdzielczej kasy oszczędnościowo-kredytowej
syndykiem może być także spółdzielcza kasa oszczędnościowo-kredytowa albo bank wskazane we
wniosku, o którym mowa w ust. 1, po uzyskaniu pozytywnej opinii:
1) Komisji Nadzoru Finansowego - w przypadku wniosku złożonego przez Bankowy Fundusz
Gwarancyjny;
2) Bankowego Funduszu Gwarancyjnego - w przypadku wniosku złożonego przez Komisję
Nadzoru Finansowego.
3. Propozycje układowe mogą złożyć także członkowie spółdzielczej kasy oszczędnościowo-
kredytowej reprezentujący dwie trzecie funduszu udziałowego kasy.
4. W pozostałym zakresie przepisy art. 426-441 stosuje się odpowiednio.
DZIAŁ II
Postępowanie upadłościowe wobec banków hipotecznych

Art. 442. [Osobna masa upadłości]
1. W razie ogłoszenia upadłości banku hipotecznego osobną masę upadłości, która służy
zaspokojeniu roszczeń wierzycieli z listów zastawnych oraz roszczeń z tytułu umów o instrument
pochodny, wpisanych do rejestru zabezpieczenia listów zastawnych, tworzą:
1) wierzytelności banku hipotecznego oraz prawa i środki, o których mowa w art. 18 ust. 3, 3a
i 4 ustawy z dnia 29 sierpnia 1997 r. o listach zastawnych i bankach hipotecznych (Dz. U. z
2023 r. poz. 110), zwanej dalej "ustawą o listach zastawnych", wpisane do rejestru
zabezpieczenia listów zastawnych;
2) środki uzyskane w wyniku spłaty wierzytelności wpisanych do rejestru zabezpieczenia
listów zastawnych;

3) składniki majątkowe uzyskane w zamian za aktywa wpisane do rejestru zabezpieczenia
listów zastawnych.
2. W razie wątpliwości, czy składniki, o których mowa w ust. 1, należą do osobnej masy
upadłości, uważa się, że należą one do tej masy do wysokości ujawnionej w rejestrze
zabezpieczenia listów zastawnych wartości:
1) wierzytelności banku hipotecznego oraz praw i środków, o których mowa w art. 18 ust. 3,
3a i 4 ustawy o listach zastawnych;
2) odpowiednio wierzytelności i aktywów - w przypadku składników, o których mowa w ust.
1 pkt 2 i 3.
3. Po zaspokojeniu roszczeń wierzycieli z listów zastawnych nadwyżkę środków z osobnej masy
upadłości zalicza się do masy upadłości.

Art. 442a.
1. Potrącenie wierzytelności wierzyciela upadłego banku hipotecznego z wierzytelnościami
upadłego banku hipotecznego należącymi do osobnej masy upadłości nie jest dopuszczalne.
2. Przepisu ust. 1 nie stosuje się do potrącenia wierzytelności z tytułu instrumentów pochodnych,
w przypadku których zostały spełnione warunki określone w art. 18a ust. 1 ustawy o listach
zastawnych, wpisanych do rejestru zabezpieczenia listów zastawnych. Do zaspokojenia roszczeń
wierzycieli z tych instrumentów przepisy niniejszego działu dotyczące zaspokajania roszczeń
wierzycieli z listów zastawnych stosuje się odpowiednio.
3. Przepisu ust. 1 nie stosuje się również do rozliczeń dokonywanych w ramach systemu płatności
i systemu rozrachunku papierów wartościowych, których uczestnikiem jest upadły bank
hipoteczny, oraz rozliczeń zabezpieczeń finansowych ustanowionych zgodnie z przepisami ustawy
z dnia 2 kwietnia 2004 r. o niektórych zabezpieczeniach finansowych.

Art. 443. [Kurator dla reprezentowania praw posiadaczy listów zastawnych]
1. W postanowieniu o ogłoszeniu upadłości sąd ustanowi kuratora dla reprezentowania w
postępowaniu praw posiadaczy listów zastawnych. Przed ustanowieniem kuratora sąd zasięga
opinii Komisji Nadzoru Finansowego co do osoby kuratora.
2. Do kuratora, o którym mowa w ust. 1, stosuje się odpowiednio przepisy art. 187 ust. 3 i 4 oraz
przepisy o sprawozdaniach syndyka.
3. Posiadacze listów zastawnych mogą działać w postępowaniu również osobiście lub przez
pełnomocnika, jeżeli zostali dopuszczeni do udziału w postępowaniu przez sędziego-komisarza.
Sędzia-komisarz dopuszcza posiadaczy listów zastawnych do udziału w postępowaniu po
wykazaniu, że przysługują im prawa z listów zastawnych.


Art. 444. [Obowiązki kuratora]
Kurator w terminie 21 dni od dnia ogłoszenia upadłości zgłasza do masy upadłości:
1) ogólną sumę nominalną nieumorzonych do dnia ogłoszenia upadłości listów zastawnych,
których termin płatności przypada przed tym dniem, oraz ogólną sumę niezapłaconych odsetek;
2) ogólną sumę nominalną listów zastawnych oraz odsetek płatnych po dniu ogłoszenia
upadłości, oraz premii przewidzianych w planie.

Art. 445. [Uprawnienia kuratora]
1. Syndyk udziela kuratorowi wszelkich potrzebnych mu informacji. Kurator ma prawo przeglądać
księgi i dokumenty upadłego banku.
2. Na zgromadzeniu wierzycieli kurator ma prawo głosu tylko w sprawach, które mogą mieć
wpływ na prawa posiadaczy listów zastawnych.

Art. 445a. [Zgromadzenie wierzycieli z listów zastawnych]
1. Sędzia-komisarz zwołuje zgromadzenie wierzycieli z listów zastawnych na wniosek wierzycieli
z listów zastawnych reprezentujących co najmniej 10% wierzytelności z tytułu nominalnej
wartości listów zastawnych pozostających w obrocie. Przepisy o zgromadzeniu wierzycieli stosuje
się odpowiednio.
2. Jeżeli przepisy niniejszego działu nie stanowią inaczej, uchwały zgromadzenia wierzycieli z
listów zastawnych zapadają bez względu na liczbę obecnych, większością głosów wierzycieli
reprezentujących ponad 50% wierzytelności z tytułu nominalnej wartości listów zastawnych
pozostających w obrocie.
3. Zgody zgromadzenia wierzycieli z listów zastawnych wymaga sprzedaż składników
majątkowych wpisanych do rejestru zabezpieczenia listów zastawnych:
1) w całości, jeżeli środki uzyskane ze sprzedaży nie wystarczą na całkowite zaspokojenie
kosztów likwidacji osobnej masy upadłości oraz roszczeń wierzycieli z listów zastawnych;
2) w części, jeżeli planowana jest ich sprzedaż poniżej wartości godziwej.

Art. 445b. [Likwidacja osobnej masy upadłości]
1. Likwidację osobnej masy upadłości syndyk przeprowadza z udziałem kuratora.
2. W przypadku wyrażenia zgody przez radę wierzycieli lub sędziego-komisarza na sprzedaż z
wolnej ręki mienia wchodzącego w skład osobnej masy upadłości sprzedaż wymaga zgody
kuratora.
3. Jeżeli przepisy niniejszego działu nie stanowią inaczej, składniki majątkowe wpisane do rejestru
zabezpieczenia listów zastawnych sprzedaje się innemu bankowi hipotecznemu, a sprzedaż tych

składników powoduje przejście na nabywcę zobowiązań upadłego banku wobec wierzycieli z
listów zastawnych. Na przejście zobowiązań zgoda wierzycieli z listów zastawnych nie jest
wymagana. O dokonanej sprzedaży obwieszcza się.
4. Umowa sprzedaży wierzytelności zabezpieczonej hipoteką stanowi podstawę wpisu w księdze
wieczystej.
5. Do sprzedaży części przedsiębiorstwa bankowego upadłego banku hipotecznego, obejmującej w
szczególności składniki osobnej masy upadłości, wymagana jest uchwała zgromadzenia
wierzycieli z listów zastawnych podjęta większością dwóch trzecich głosów wierzycieli z tytułu
nominalnej wartości listów zastawnych pozostających w obrocie. W takim przypadku listy
zastawne nie są objęte sprzedażą, przy czym syndyk określa udział w cenie ze sprzedaży części
przedsiębiorstwa bankowego upadłego banku hipotecznego, który zostanie przeznaczony na
zaspokojenie roszczeń wierzycieli z listów zastawnych.

Art. 446. [Skutki ogłoszenia upadłości banku w zakresie wymagalności jego zobowiązań]
1. Z dniem ogłoszenia upadłości banku hipotecznego terminy wymagalności jego zobowiązań
wobec wierzycieli z listów zastawnych ulegają przedłużeniu o 12 miesięcy.
2. Zobowiązania wobec wierzycieli z listów zastawnych wymagalne, a niezapłacone przed dniem
ogłoszenia upadłości banku hipotecznego, zaspokaja się w terminie 12 miesięcy od dnia
ogłoszenia upadłości, nie wcześniej jednak niż po pierwszym obwieszczeniu o wynikach testów, o
którym mowa w art. 446a ust. 8 pkt 1, z zastrzeżeniem art. 446c ust. 1 pkt 1.
3. Odsetki od wierzytelności z listów zastawnych należne od upadłego wypłaca się w sposób i
terminach określonych w warunkach emisji.

---

Część 5 z 7