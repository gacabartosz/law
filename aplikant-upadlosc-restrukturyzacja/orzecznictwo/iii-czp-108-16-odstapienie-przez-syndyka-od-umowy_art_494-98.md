# Część 1/1
## Art. 494 - Art. 98

---

Zakres: Art. 494 - Art. 98
Liczba artykułów: 5
Liczba wierszy: 155

---

art. 494 § 1 k.c. przez uznanie, że odstąpienie przez syndyka od umowy wzajemnej ze skutkiem na dzień
ogłoszenia upadłości niweczy materialnoprawną podstawę roszczenia powoda z tytułu czynszu
dzierżawnego, Sąd Okręgowy powziął wątpliwości, którym dał wyraz w przedstawionym do
rozstrzygnięcia zagadnieniu prawnym.
Uzasadnienie prawne
Sąd Najwyższy zważył, co następuje:
Wątpliwości Sądu drugiej instancji dotyczą dopuszczalności odstąpienia przez syndyka masy upadłości od
umowy dzierżawy rzeczy ruchomej zawartej przed ogłoszeniem upadłości dzierżawcy w sytuacji, w której
przedmiot umowy został wydany do korzystania przed ogłoszeniem upadłości, a dzierżawca nie zapłacił
jakiejkolwiek kwoty z tytułu czynszu. Odnoszą się także do terminu ustania stosunku prawnego dzierżawy
rzeczy ruchomej w wyniku złożenia przez syndyka oświadczenia o odstąpieniu od umowy oraz skutków
tego odstąpienia z punktu widzenia interesu wydzierżawiającego.
Wobec zmiany stanu prawnego należy podnieść, że w sprawie mają zastosowanie przepisy ustawy z dnia
28 lutego 2003 r. - Prawo upadłościowe i naprawcze w brzmieniu obowiązującym do dnia 31 grudnia 2015
r. a więc przed zmianami wprowadzonymi przez ustawę z dnia 15 maja 2015 r. - Prawo restrukturyzacyjne
(jedn. tekst: Dz.U. z 2016 r., poz. 1574). Stosownie do art. 449 tej ustawy, w sprawach, w których przed
dniem jej wejścia w życie wpłynął wniosek o ogłoszenie upadłości, stosuje się przepisy dotychczasowe.
Skutki ogłoszenia upadłości obejmującej likwidację majątku upadłego co do zobowiązań upadłego regulują

art. 91-118 Pr.u.n. Ustawa określa wprost wpływ ogłoszenia upadłości dłużnika z opcją likwidacyjną na
zawarte przez upadłego umowy, jak umowa sprzedaży (art. 100, 101, 108), zlecenia (art. 102), najmu i
dzierżawy nieruchomości (art. 106-110), umowa agencyjna (art. 103), kredytu (art. 111), rachunku
papierów wartościowych (art. 112), leasingu (art. 114), obowiązkowego ubezpieczenia majątkowego (art.
115), komisu (art. 100 i 102) oraz umowa o zarządzanie papierami wartościowymi (art. 102). W
odniesieniu do innych umów niepoddanych szczególnej regulacji, będących umowami wzajemnymi, mają
zastosowanie art. 98 i 99 Pr.u.n.
Stosownie do art. 98 ust. 1 Pr.u.n., jeżeli w dniu ogłoszenia upadłości zobowiązania z umowy wzajemnej

nie zostały wykonane w całości lub w części, syndyk może wykonać zobowiązanie upadłego i zażądać od
drugiej strony spełnienia świadczenia wzajemnego lub od umowy odstąpić. Celem regulacji zawartej w art.
98 Pr.u.n. jest weryfikacja zobowiązań upadłego dłużnika z punktu widzenia ich ekonomicznej celowości
wobec masy upadłości, zmierzająca do eliminacji błędnych ekonomicznie decyzji upadłego, będąca
jednocześnie środkiem naprawy jego przedsiębiorstwa. Przyznanie syndykowi uprawnienia polegającego
na odstąpieniu od niewykonanych lub tylko częściowo wykonanych umów wzajemnych, ma na celu
umożliwienie takiego ukształtowania sytuacji prawnej upadłego, która stwarza warunki do efektywnego i
szybkiego spieniężenia majątku upadłego, umożliwiającego równomierne zaspokojenie wierzycieli
upadłego, stosownie do art. 342 Pr.u.n.
W nauce prawa wskazuje się, że kompetencja syndyka do kształtowania zobowiązań zaciągniętych przez
dłużnika przed dniem ogłoszenia jego upadłości wynika z tego, że po ogłoszeniu upadłości dłużnik traci
prawo do zarządzania i rozporządzania majątkiem wchodzącym w skład masy upadłości, a czynności
prawne dokonane przez dłużnika przed ogłoszeniem upadłości są zasadniczo skuteczne, jeśli nie ulegają
zakwestionowaniu jako zdziałane na szkodę masy upadłości.
Wykonanie przez syndyka prawa do odstąpienia od umowy na podstawie art. 98 ust. 1 Pr.u.n. nie jest
działaniem za upadłego lub w imieniu upadłego, syndyk bowiem jest organem powołanym przez sąd w
celu przeprowadzenia w postępowaniu upadłościowym z opcją likwidacyjną egzekucji uniwersalnej z
majątku upadłego zmierzającej do równomiernego zaspokojenia wszystkich wierzycieli upadłego w sposób
regulowany przepisami prawa upadłościowego (por. uzasadnienie postanowienia Sądu Najwyższego z dnia
24 czerwca 1999 r., II CKN 358/99, OSNC 1999, nr 12, poz. 219, oraz uchwały Sądu Najwyższego z dnia
24 marca 1994 r., I PZP 5/94, OSNAPUS 1994, nr 1, poz. 4).

Artykuł 98 Pr.u.n. pozostawia do decyzji syndyka, czy kontynuować umowę wzajemną zawartą przez
upadłego przed ogłoszeniem upadłości, czy też od tej umowy odstąpić. Należy przy tym podkreślić, że
odstąpienie od umowy wzajemnej przez syndyka jest autonomiczną instytucją prawa upadłościowego, do
której nie stosuje się skutków odstąpienia od umowy wzajemnej przez stronę, dokonanego na podstawie

art. 491 k.c. (por. wyrok Sądu Najwyższego z dnia 20 października 2011 r., IV CSK 47/11, nie publ.).
Odmienność ta dotyczy podmiotu uprawnionego do odstąpienia, którym jest syndyk, a nie strona umowy
wzajemnej, przesłanek zastosowania tej instytucji. Jak podniesiono, w postępowaniu upadłościowym
odstąpienie jest podyktowane rachunkiem ekonomicznym, oceną aktualnej sytuacji upadłego oraz celami
postępowania upadłościowego, w tym z uwzględnieniem interesu wszystkich wierzycieli upadłego, a nie
tylko jednej ze stron umowy wzajemnej. Zważywszy na znaczenie i konsekwencje tej decyzji, każda jej
postać wymaga zezwolenia rady wierzycieli (art. 206 ust. 5 Pr.u.n.), a w razie jej niepowołania, zezwolenia
sędziego-komisarza (art. 213 Pr.u.n.). Przesłanki, sposób oraz skutki odstąpienia od umowy wzajemnej
przez syndyka są normowane wyłącznie przez prawo upadłościowe.

Artykuł 98 Pr.u.n. daje syndykowi możliwość odstąpienia od takiej umowy wzajemnej, z której

zobowiązania nie zostały wykonane w całości lub w części. Przepisy szczególne - art. 107, 109 i 110
Pr.u.n. - dotyczą wyłącznie umowy dzierżawy lub najmu nieruchomości, zatem do oświadczenia syndyka o
odstąpieniu od umowy dzierżawy rzeczy ruchomej zawartej w dniu 12 sierpnia 2012 r. przez powoda i
upadłego oraz jego skutków stosuje się regulację ogólną zawartą w art. 98 i 99 Pr.u.n. w brzmieniu
obowiązującym do dnia 31 grudnia 2015 r.
Przez umowę dzierżawy wydzierżawiający zobowiązuje się oddać dzierżawcy rzecz do używania i
pobierania pożytków przez czas oznaczony lub nieoznaczony, a dzierżawca zobowiązuje się płacić
wydzierżawiającemu umówiony czynsz, zastrzeżony w pieniądzach, świadczeniach innego rodzaju lub
oznaczony w ułamkowej części pożytków (art. 693 k.c.). Naturą umowy dzierżawy jest ciągłość
świadczenia wydzierżawiającego, który udostępnia rzecz dzierżawcy przez czas oznaczony lub
nieoznaczony oraz losowość, gdyż przy zawarciu umowy nie można dokładnie określić wartości ani ilości
pożytków, które zostaną pobrane przez dzierżawcę przez cały czas trwania umowy. Biorąc pod uwagę
konstrukcyjne cechy świadczenia ciągłego nie można uznać, że jest ono spełnione z chwilą rozpoczęcia
świadczenia ciągłego, należy jednak stanąć na stanowisku, że spełnianie go następuje przez cały czas
realizowania tego stosunku prawnego.
Zawarcie umowy dzierżawy skutkuje sukcesywnym powstawaniem stosunków prawnych; najpierw
wydzierżawiający zobowiązany jest wydać dzierżawcy przedmiot dzierżawy (stosunek wydania), a
następnie powstaje trwały stosunek prawny korzystania z rzeczy przez dzierżawcę w zamian za czynsz
płatny w wysokości i terminach ustalonych przez strony. Po wygaśnięciu tego stosunku powstaje stosunek
zwrotu rzeczy dzierżawionej. Za trafny należy uznać pogląd zakładający stały rodzaj świadczeń po obu
stronach i niewyczerpanie świadczenia po wydaniu ruchomości przez wydzierżawiającego.
Ustalenia poczynione w rozpoznawanej sprawie dają podstawy do przyjęcia, że wydzierżawiający wykonał
umowę dzierżawy z dnia 10 sierpnia 2012 r. w części, ponieważ wprawdzie wydał dzierżawcy rzecz do
korzystania, jednak wykonanie zobowiązania wydzierżawiającego w całości polega nie tylko na wydaniu
dzierżawcy rzeczy ruchomej, ale także na znoszeniu stanu korzystania i pobierania pożytków przez
dzierżawcę przez cały czas trwania umowy w zamian za czynsz będący ekwiwalentem należnym
wydzierżawiającemu za rozciągnięte w czasie korzystanie przez kontrahenta z rzeczy. Dzierżawca z kolei
nie zrealizował swojego zobowiązania w ogóle, nie zapłacił bowiem na rzecz wydzierżawiającego
jakiekolwiek kwoty z tytułu czynszu. Zachodziły więc przewidziane w art. 98 Pr.u.n. przesłanki
uprawniające syndyka do odstąpienia od tej umowy.
Formułując wątpliwości związane z chwilą powstania skutku odstąpienia od umowy dzierżawy rzeczy
ruchomej, wynikające z braku wyraźnego unormowania tej kwestii w przepisach Prawa upadłościowego i
naprawczego obowiązujących do dnia 31 grudnia 2015 r., Sąd drugiej instancji wskazał na możliwość
przyjęcia, że wywołuje ono skutek od dnia zawarcia umowy dzierżawy, od dnia doręczenia
wydzierżawiającemu oświadczenia syndyka o odstąpieniu od umowy lub od dnia ogłoszenia upadłości.

Należy przy tym zaznaczyć, że w rozpatrywanej sprawie chodzi o sytuację, w której kontrahent upadłego
(powód) wykonał w części swoje zobowiązanie, wydając rzecz do korzystania przed ogłoszeniem
upadłości, dłużnik zaś upadły nie zapłacił jakiegokolwiek należności pieniężnej z tego tytułu. W istocie
więc nie może dojść do zwrotu spełnionego świadczenia na rzecz powoda, lecz w grę wchodzi wyłącznie
zgłoszenie przez powoda wierzytelności oraz ewentualnych roszczeń odszkodowawczych do masy
upadłości (art. 99 Pr.u.n.).
Rozważania dotyczące chwili powstania skutku odstąpienia przez syndyka od umowy należy poprzedzić
uwagami co do znaczenia pojęć skutku ex tunc i ex nunc oświadczenia o odstąpieniu od umowy
wzajemnej. Kwestia należy do wysoce dyskusyjnych i niejednolicie ujmowanych w orzecznictwie i
piśmiennictwie. Według jednego ze stanowisk, skutek ex tunc polega na uchyleniu zobowiązania z mocą
wsteczną i przyjęcie pewnej fikcji, że zobowiązanie to nigdy nie istniało, a skutek ex nunc polega na
zniesieniu zobowiązania na przyszłość. Zgodnie z innym poglądem, o charakterze skutku decyduje to, czy
strony są zobowiązane do zwrotu już spełnionych świadczeń; jeśli tak, występuje skutek ex tunc, a jeśli nie
i strony są zwolnione z obowiązku zwrotu zrealizowanych już świadczeń oraz z obowiązku dalszego
świadczenia na przyszłość - skutek ex nunc. Można więc przyjąć, że różnica między opisanymi
stanowiskami sprowadza się do tego, że miarodajna dla określenia skutku ex nunc czy ex tunc jest chwila
zniesienia stosunku prawnego w pierwszym przypadku oraz zakres obowiązku zwrotu przedmiotu
otrzymanych świadczeń w drugim.
Konsekwencje odstąpienia przez syndyka od umowy wzajemnej zawartej przez upadłego przed
ogłoszeniem upadłości reguluje art. 99 Pr.u.n., stanowiący, że jeżeli syndyk odstępuje od umowy, druga
strona nie ma prawa do zwrotu spełnionego świadczenia, chociażby świadczenie to znajdowało się w masie
upadłości. Strona może dochodzić w postępowaniu upadłościowym należności z tytułu wykonania
zobowiązania i poniesionych strat, zgłaszając te wierzytelności sędziemu-komisarzowi. W świetle tego
uregulowania, mając na względzie wskazany już cel wyposażenia syndyka masy upadłości w uprawnienie
kształtujące wskazane w art. 98 Pr.u.n. oraz cel postępowania upadłościowego, należy przyjąć, że syndyk
odstępuje od umowy wzajemnej ze skutkiem na dzień ogłoszenia upadłości, a więc nie z mocą wsteczną -
ze skutkiem od dnia zawarcia umowy dzierżawy rzeczy ruchomej przez dłużnika przed ogłoszeniem jego
upadłości. Ten pogląd wzmacnia kierunek dokonanej ustawą z dnia 15 maja 2015 r. - Prawo
restrukturyzacyjne, zmiany art. 98 Pr.u.n. z dniem 1 stycznia 2016 r. przez wyraźne wskazanie, że syndyk
odstępuje od umowy wzajemnej właśnie ze skutkiem na dzień ogłoszenia upadłości.
Konsekwencje odstąpienia od umowy dzierżawy rzeczy ruchomej dla wydzierżawiającego, który nie
otrzymał należnego mu świadczenia pieniężnego, reguluje art. 99 Pr.u.n. Kontrahent upadłego może
dochodzić w postępowaniu upadłościowym należności z tytułu wykonania swojego zobowiązania i
poniesionych strat, zgłaszając te wierzytelności sędziemu-komisarzowi. Przyjmując wskazany w nauce
prawa podział wierzytelności podlegających zaspokojeniu w postępowaniu upadłościowym na

upadłościowe, tzn. wierzytelności majątkowe powstałe w stosunku do upadłego przed ogłoszeniem
upadłości oraz wierzytelności w stosunku do masy, czyli wierzytelności majątkowe powstałe w zasadzie po
ogłoszeniu upadłości, a wynikające z reguły z czynności syndyka, należy wskazać, że wierzytelności
kontrahenta upadłego, o których mowa w art. 99 Pr.u.n., wynikają - co należy podkreślić - z umowy
wzajemnej zawartej przez upadłego przed ogłoszeniem upadłości i nie zostały uprzywilejowane przez
ustawodawcę przez ich umieszczenie w art. 342 ust. 1 pkt 1 Pr.u.n. W pierwszej kategorii zaspokojenia
znajdują się wyłącznie tzw. wierzytelności w stosunku do masy upadłości, które powinny być zaspokajane
przez syndyka zgodnie z art. 343 Pr.u.n. poza podziałem funduszów masy upadłości, w miarę wpływu do
masy stosownych sum.
Nie ma podstaw do przyjęcia, że należności wydzierżawiającego wynikające z umowy dzierżawy rzeczy
ruchomej, od której syndyk odstąpił na podstawie art. 98 ust. 1 Pr.u.n., wskazane w art. 99 Pr.u.n.,
stanowią dług podlegający zaspokojeniu zgodnie z art. 342 ust. 1 pkt 1 Pr.u.n. w brzmieniu obowiązującym
do dnia 31 grudnia 2015 r. Nie są to należności z tytułu bezpodstawnego wzbogacenia masy upadłości ani
należności z zawartych przez upadłego przed ogłoszeniem upadłości umów, których wykonania zażądał
syndyk (skoro syndyk odstąpił od umowy na podstawie art. 98 ust. 1 in fine Pr.u.n.), ani także należności
powstałe z czynności syndyka. Do tej kategorii zalicza się wierzytelności wynikające z umów zawartych
przez syndyka, roszczenia o naprawienie szkody wynikającej z niewykonania lub nienależytego wykonania
takiej umowy, koszty procesu prowadzonego przez syndyka i rozstrzygniętego na niekorzyść masy, a także
roszczenia o naprawienie szkody wyrządzonej czynem niedozwolonym.
Z tych względów Sąd Najwyższy podjął uchwałę, jak na wstępie (art. 390 § 1 k.p.c.).

---

Część 1 z 1