# Część 1/1
## Art. 498 - Art. 1

---

Zakres: Art. 498 - Art. 1
Liczba artykułów: 3
Liczba wierszy: 192

---

art. 498-505 k.c.). Idąc tym torem, Sąd wywiódł, że art. 93 p.u.n. odnosi się wyłącznie do potrącenia
wierzytelności istniejących w chwili ogłoszenia upadłości, a nie do przypadku, gdy obie wierzytelności
powstały po ogłoszeniu upadłości. Tymczasem, w okolicznościach sprawy, warunki do dokonania
potrącenia przez pozwaną powstały dopiero na skutek odstąpienia syndyka od umowy. W ocenie Sądu
Okręgowego w orzecznictwie jednoznacznie przyjmuje się, że szczególne przepisy o potrąceniu w
postępowaniu upadłościowym (art. 93-96 p.u.n.) stosuje się jedynie do potrącenia z wierzytelnością
upadłego, która wchodzi w skład masy upadłości. Jeżeli potrącenie dotyczy wierzytelności upadłego, która
nie wchodzi w skład masy upadłości, to odbywa się ono na zasadach ogólnych.
W konsekwencji, skoro ustawa - Prawo upadłościowe i naprawcze nie reguluje kwestii potrącenia
wierzytelności, które powstały po ogłoszeniu upadłości, nie można było odmówić skuteczności potrąceniu
dokonanemu przez pozwaną. Powód nie kwestionował, że dokonane przez pozwaną potrącenie spełniało
przesłanki przewidziane zarówno w umowie, jak i określone w art. 498 i n.k.c., podnosił jedynie, że było
ono niedopuszczalne w świetle przepisów prawa upadłościowego, co okazało się nietrafne. Skoro zatem
wierzytelności wzajemne uległy umorzeniu, Sąd Okręgowy oddalił powództwo w całości.
Na skutek apelacji powoda sąd drugiej instancji - Sąd Apelacyjny w (...) zmienił zaskarżony wyrok i
uwzględnił powództwo, oddalając apelację jedynie co do części roszczenia odsetkowego.
Sąd Apelacyjny przyjął za własne ustalenia faktyczne Sądu Okręgowego, zmienił natomiast ocenę prawną
sporu. Uznał, że w okolicznościach sprawy zastosowanie znajdował art. 98 p.u.n. Umowa o roboty
budowlane jest umową wzajemną, od której syndyk mógł odstąpić, a postanowienia dotyczące kaucji
gwarancyjnej dzieliły los prawny całej umowy. Odstąpienie od umowy przez syndyka na podstawie art. 98
p.u.n. nie uprawniało pozwanej do domagania się kar umownych. Sąd Apelacyjny, odwołując się do
orzecznictwa Sądu Najwyższego, zważył w tej mierze, że prawo odstąpienia od umowy przyznane
syndykowi tym przepisem jest szczególnym uprawnieniem organu postępowania upadłościowego, nie zaś
odstąpieniem od umowy opartym na podstawie umownej lub ustawowej. Składając takie oświadczenie
syndyk nie staje się stroną umowy, co potwierdza treść art. 99 p.u.n. Uprawnienie określone w art. 98
p.u.n. modyfikuje zasadę pacta sunt servanda - gdy syndyk zażąda wykonania umowy obowiązuje ona w
całości, natomiast umowa, od której odstąpił, przestaje wiązać, co oznacza, że nie obowiązują także
postanowienia umowne przewidujące kary umowne na wypadek odstąpienia od umowy. Pozwana nie
uzyskała tym samym, skoro od umowy odstąpił syndyk, nie zaś strona, uprawnienia do domagania się kar

umownych.
W konsekwencji, zdaniem Sądu Apelacyjnego wierzytelność wzajemna pozwanej nie powstała, a tym
samym nie mogło dojść do skutecznego zgłoszenia zarzutu potrącenia. Pozwana była zatem zobowiązana
do zwrotu wpłaconej kaucji ze względu na upadek podstawy świadczenia (art. 405 w związku z art. 410 § 2
k.c.).
Wyrok Sądu Apelacyjnego zaskarżyła skargą kasacyjną pozwana, zarzucając, w ramach pierwszej
podstawy kasacyjnej, naruszenie art. 98 p.u.n. i art. 483 k.c. Na tej podstawie wniosła o uchylenie
zaskarżonego wyroku w całości i jego zmianę przez oddalenie powództwa, ewentualnie o uchylenie
zaskarżonego wyroku w całości i przekazanie sprawy do ponownego rozpoznania.
Uzasadnienie prawne
Sąd Najwyższy zważył, co następuje:
Zarzucając naruszenie art. 98 p.u.n. pozwana zmierzała do wykazania, że Sąd Apelacyjny bezzasadnie
uznał, iż syndyk mógł odstąpić od umowy wzajemnej na podstawie tego przepisu w sytuacji, w której
uzyskał zezwolenie sędziego-komisarza na wykonanie umowy, warunki prac zostały uzgodnione, a
przyczyną odstąpienia była odmowa akceptacji podwykonawcy przez pozwaną jako zamawiającego.
Zgodnie z art. 98 p.u.n., którego zmienionym odpowiednikiem jest de lege lata art. 98 pr. upadł., jeżeli w
dniu ogłoszenia upadłości zobowiązania z umowy wzajemnej nie zostały wykonane w całości lub w części,
syndyk mógł wykonać zobowiązanie upadłego i zażądać od drugiej strony spełnienia świadczenia
wzajemnego albo od umowy odstąpić. Przepis ten przyznawał syndykowi jednostronne uprawnienie do
ingerencji w stosunki prawne nawiązane przez upadłego przed ogłoszeniem upadłości, w interesie masy
upadłości i w celu efektywnego prowadzenia postępowania upadłościowego. Syndyk powinien
zweryfikować zawarte przez upadłego umowy wzajemne pod kątem tego, czy w interesie masy upadłości, a
co za tym idzie - optymalnego zaspokojenia wierzycieli (art. 2 ust. 1 p.u.n., art. 2 ust. 1 pr. upadł.) - jest
wykonanie umowy przez obie strony, czy też celowi postępowania upadłościowego w większym stopniu
odpowiada wyjście ze stosunku umownego na zasadach przewidzianych w ustawie. Decyzji co do tego, czy
umowa wzajemna powinna zostać wykonana, czy należy od niej odstąpić, syndyk nie podejmuje jako
strona umowy, lecz jako organ postępowania upadłościowego, ze skutkami dla upadłego. Ze względu na
wagę tej decyzji, zgodnie z art. 206 ust. 1 pkt 5 i art. 213 p.u.n., syndyk powinien uzyskać przy jej
podejmowaniu zezwolenie rady wierzycieli, względnie sędziego-komisarza. W obecnym stanie prawnym
przepis art. 98 ust. 1 pr. upadł. przewiduje w tym zakresie kompetencję sędziego-komisarza. Specyfika
odstąpienia przez syndyka od umowy wzajemnej, w powiązaniu z odrębną regulacją jego skutków w
przepisach ustawy - Prawo upadłościowe i naprawcze, dała podstawę do utrwalonego w judykaturze
poglądu, że odstąpienie to ma charakter autonomicznej instytucji prawa upadłościowego, oderwanej od
ogólnych kodeksowych unormowań dotyczących prawa odstąpienia (art. 395 i art. 491 k.c.; por.
postanowienie Sądu Najwyższego z dnia 20 października 2011 r., IV CSK 47/11, niepubl. i uchwałę Sądu

Najwyższego z dnia 17 marca 2017 r., III CZP 108/16, Biul. SN 2017, nr 3, s. 11).
Decyzja syndyka o wykonaniu zobowiązania upadłego i żądaniu spełnienia świadczenia przez kontrahenta
oznacza, że wykonanie umowy wzajemnej w dotychczasowej postaci przejmuje syndyk, samą zaś umowę
należy traktować tak, jakby została zawarta przez syndyka. Pociąga to za sobą przede wszystkim ten
korzystny dla kontrahenta upadłego skutek, że powstałe w związku z wykonywaniem umowy wzajemnej
wierzytelności kontrahenta upadłego podlegają zaspokojeniu w uprzywilejowany sposób jako długi masy
upadłości (art. 342 ust. 1 pkt 1 p.u.n., art. 230 ust. 2 w związku z art. 343 ust. 1 pr. upadł.). Syndyk,
decydując się na wykonanie umowy wzajemnej, jest związany postanowieniami umowy zawartej przez
upadłego, przejmuje bowiem realizację umowy o takiej treści, jaka została zawarta przed ogłoszeniem
upadłości. Zasady rządzące wykonaniem umowy wzajemnej, w tym możliwość odstąpienia od umowy
przez stronę i obowiązek zapłaty kar umownych, wynikają w takiej sytuacji przede wszystkim z jej treści, a
w zakresie nieuregulowanym - z ogólnych przepisów kodeksu cywilnego. W przeciwnym wypadku, w
razie odstąpienia od umowy przez syndyka, strony są zwolnione z obowiązku wykonania umowy
wzajemnej, kontrahent upadłego nie może żądać spełnionego już świadczenia, uzyskuje natomiast
podlegającą zgłoszeniu sędziemu-komisarzowi wierzytelność odpowiadającą należności z tytułu
wykonania zobowiązania i poniesionych strat (art. 99 p.u.n., art. 99 pr. upadł.). Wierzytelność ta podlega
zaspokojeniu w podziale funduszów masy upadłości, po zaspokojeniu wierzytelności uprzywilejowanych (

art. 342 ust. 1 pkt 4 p.u.n., art. 342 ust. 1 pkt 2 pr. upadł.).
Zawarta między stronami umowa o roboty budowlane była umową wzajemną, a jako taka była objęta
zakresem zastosowania art. 98 p.u.n. (por. wyrok Sądu Najwyższego z dnia 17 grudnia 2008 r., I CSK
258/08, niepubl.). Podstawowe znaczenie w niniejszej sprawie miało więc to, czy syndyk zażądał
wykonania tej umowy w rozumieniu art. 98 ust. 1 p.u.n. W takim przypadku nie mógłby on następnie
skorzystać z ustawowego prawa odstąpienia, o którym mowa w tym przepisie, ponieważ wzajemne prawa i
obowiązki stron zostałyby poddane reżimowi umownemu. Podkreślić należy, że podejmując decyzję co do
dalszych losów umowy wzajemnej syndyk nie może poprzestać na ocenie, że termin spełnienia
świadczenia przez upadłego nie upłynął, a wykonanie umowy może okazać się zyskowne dla masy
upadłości; konieczne jest uwzględnienie całokształtu postanowień umowy, w tym tych, które mogą być dla
syndyka trudne do zrealizowania lub stanowić potencjalne zarzewie konfliktu między stronami. Decyzja ta,
powiązana z rozstrzygnięciem co do zakresu dalszego funkcjonowania przedsiębiorstwa upadłego po
ogłoszeniu upadłości, musi być podejmowana z należytą rozwagą i świadomością, że skutki niewykonania
umowy wzajemnej, po wyrażeniu przez syndyka woli jej wykonania, podlegać będą zasadom ogólnym, a
powrót do opcji, jaką ustanawia na rzecz syndyka art. 98 p.u.n. (art. 98 pr. upadł.), jest wykluczony.
Sąd Apelacyjny przyjął, że w okolicznościach sprawy kwestia odstąpienia przez syndyka (powoda) od
umowy na podstawie art. 98 p.u.n. nie budziła wątpliwości wobec wzajemnego charakteru umowy i
niewykonania robót w jakimkolwiek zakresie. Sąd skupił się w rezultacie na ocenie, czy w takim stanie

rzeczy mogła powstać wierzytelność pozwanej z tytułu kary umownej, i czy pozwana mogła dokonać
potrącenia tej wierzytelności z dochodzoną przez powoda wierzytelnością o zwrot kaucji. Ubocznie Sąd
przywołał pogląd doktryny, według którego "przystąpienie do umowy" przez syndyka nie może nastąpić
per facta concludentia, uznając zarazem nieprzystąpienie do wykonania umowy za bezsporne.
Stanowisko to nie zasługiwało na aprobatę. Zagadnienie formy, w jakiej syndyk powinien złożyć
oświadczenie woli prowadzące do wykonania umowy lub odstąpienia od niej, jest niejednolicie ujmowane
w piśmiennictwie. Według niektórych wypowiedzi, mimo braku wyraźnej regulacji w art. 98 p.u.n. należy
przyjąć, że oświadczenie syndyka obejmujące żądanie wykonania umowy powinno zostać złożone w
każdym przypadku w formie pisemnej, co jest uzasadnione wolą uniknięcia sporów na wypadek nie
uzyskania przez syndyka zezwolenia na wykonanie umowy. Spotkać jednak można także zapatrywanie, że
z zastrzeżeniem art. 77 § 2 k.c., który dotyczy m.in. odstąpienia od umowy, oświadczenie syndyka może
zostać złożone bez potrzeby zachowania szczególnej formy, w tym w sposób dorozumiany.
Przepis art. 98 ust. 2 p.u.n. precyzował, że w przypadku, w którym kontrahent wystąpi do syndyka w
formie pisemnej z datą pewną z żądaniem złożenia oświadczenia co do tego, czy syndyk domaga się
wykonania umowy, czy od niej odstępuje, oświadczenie syndyka składane jest na piśmie. W pozostałym
zakresie przepis art. 98 p.u.n., podobnie jak będący jego poprzednikiem art. 39 rozporządzenia Prezydenta
Rzeczypospolitej z dnia 24 października 1934 r. - Prawo upadłościowe (tekst jedn.: Dz. U. z 1991 r. Nr
118, poz. 512), nie regulował formy oświadczenia syndyka prowadzącego do wykonania umowy. W takim
stanie rzeczy należało sięgnąć do ogólnej reguły wyrażonej w art. 60 k.c., który dopuszcza wyrażenie woli
przez każde zachowanie się, które ujawnia tę wolę w sposób dostateczny.
Przyjmując odmienne stanowisko Sąd drugiej instancji zaniechał zbadania, czy w okolicznościach sprawy,
z uwzględnieniem kontekstu i innych dyrektyw pozwalających ocenić, czy doszło do złożenia oświadczenia
woli oraz ustalić jego treść, syndyk nie zachował się w sposób uprawniający do przyjęcia, że złożył
konkludentne oświadczenie obejmujące żądanie wykonania umowy. Sąd poprzestał w tej mierze na
lakonicznych ustaleniach Sądu pierwszej instancji, według których sędzia-komisarz, na wniosek powoda,
najpierw zezwolił na wykonanie umowy, jednak wskazany przez powoda podwykonawca nie uzyskał
wymaganej umową zgody pozwanej na wstąpienie na teren budowy, wobec czego wykonanie umowy stało
się niemożliwe. Ustalenia takie wywołują zasadnicze wątpliwości co do tego, z jakich przyczyn, a dalej - na
jakiej podstawie powód w rzeczywistości odstąpił od umowy zawartej przez upadłego. Odstąpienie od
umowy na podstawie art. 98 p.u.n. zakłada, że syndyk uznaje wykonanie umowy za niekorzystne dla masy
upadłości ze względu na jej treść i sytuację przedsiębiorstwa upadłego. Podłożem prawa odstąpienia od
umowy na podstawie art. 98 p.u.n. nie jest natomiast to, że syndyk, zdecydowawszy o wykonaniu umowy,
napotyka trudność z osiągnięciem porozumienia co do osoby podwykonawcy, ponieważ weryfikując
umowę z punktu widzenia interesu masy upadłości w jej wykonaniu syndyk musi ryzyko to uwzględnić.
Niejasne jest również, na czym Sąd Apelacyjny, w ślad za Sądem pierwszej instancji, oparł ustalenie, że na

skutek odmowy akceptacji podwykonawcy wykonanie umowy stało się dla powoda niemożliwe. Z drugiej
strony, jeśli powód przedstawił pozwanej proponowanego przez siebie podwykonawcę, działając na
podstawie § 14 ust. 4 umowy, to powinno to co najmniej implikować rozważenie przez Sąd - w kontekście
okoliczności sprawy, a zwłaszcza udzielonego uprzednio przez sędziego-komisarza zezwolenia na
wykonanie umowy - czy zachowanie syndyka nie stanowiło dorozumianego żądania jej wykonania. Waga
tego zagadnienia wynika stąd, że skuteczność złożonego przez syndyka oświadczenia o odstąpieniu od
umowy i jego konsekwencje nie podlegałyby wówczas ocenie na podstawie art. 98 p.u.n., lecz na
podstawie postanowień umowy (lex contractus) i przepisów ogólnych. Podkreślenia wymagało przy tym,
że uprawnienie do odstąpienia od umowy wzajemnej na podstawie art. 98 p.u.n. nie może być
wykorzystywane jako sankcja wobec kontrahenta upadłego w związku z korzystaniem przez niego z
uprawnień znajdujących oparcie w umowie, którą syndyk ocenił in toto jako korzystną dla masy upadłości i
zdecydował się ją wykonać. Z tych powodów zarzut naruszenia art. 98 p.u.n. okazał się zasadny, co
czyniło zbędnym odnoszenie się do drugiego z zarzutów skargi.
Pozostając przy wykładni art. 98 p.u.n. należało ponadto zauważyć, że przy ocenie relacji między zawartą
przez upadłego i pozwaną umową o roboty budowlane, a towarzyszącą jej umową kaucji, która stanowiła
bezpośrednią podstawę wpłaty zabezpieczenia na rzecz pozwanej, Sąd Apelacyjny pominął utrwalone
stanowisko Sądu Najwyższego, według którego umowa kaucji zabezpieczająca prawidłowe wykonanie
obowiązków wynikających z umowy o roboty budowlane oraz rękojmi lub gwarancji towarzyszącej takiej
umowie, powinna być traktowana jako umowa odrębna względem umowy o roboty budowlane i
pozbawiona wzajemnego charakteru, a tym samym pozostająca poza zakresem zastosowania art. 98 p.u.n.
(por. wyroki Sądu Najwyższego z dnia 17 grudnia 2008 r., I CSK 258/08, niepubl., z dnia 17 grudnia 2015
r., I CSK 1005/14, niepubl., i z dnia 11 marca 2016 r., I CSK 137/15, niepubl.).
Dopiero po przesądzeniu, czy złożone przez powoda oświadczenie o odstąpieniu od umowy o roboty
budowlane należy oceniać na podstawie art. 98 i art. 99 p.u.n., czy też na podstawie postanowień umowy i
znajdujących do niej zastosowanie przepisów kodeksu cywilnego, aktualna może stać się kwestia, czy
okoliczność, że od umowy odstępuje syndyk realizując uprawnienie wynikające z art. 98 p.u.n., uchylała
możliwość domagania się przez pozwaną zapłaty kary umownej zastrzeżonej w umowie wzajemnej na
wypadek odstąpienia od niej przez wykonawcę z przyczyn niezależnych od zamawiającego. Uwzględnienia
wymaga w tej mierze, oprócz wykładni oświadczeń woli stron, zarówno to, że art. 99 zdanie 2 p.u.n. (art.
99 zdanie 2 pr. upadł.) nie wyklucza dochodzenia roszczenia odszkodowawczego przez kontrahenta na
skutek niewykonania umowy w związku z odstąpieniem od niej przez syndyka, jak i to, że art. 84 ust. 1
p.u.n. (art. 84 ust. 1 pr. upadł.) uznaje za bezskuteczne wobec masy upadłości te postanowienia umowy,
które uniemożliwiają lub utrudniają osiągnięcie celu postępowania upadłościowego.
Rozważenie tych zagadnień na obecnym etapie należało uznać za przedwczesne. Przy ich analizie, prócz
zasygnalizowanych już elementów, trzeba wziąć także pod uwagę, że należności kontrahenta upadłego

powstające w związku z wykonaniem przez syndyka prawa odstąpienia od umowy wzajemnej mają w
świetle art. 99 zdanie 2 p.u.n. (art. 99 zdanie 2 pr. upadł.) charakter wierzytelności upadłościowych,
wymagających zgłoszenia sędziemu-komisarzowi. W konsekwencji ich ewentualne potrącenie z
wierzytelnością przysługującą upadłemu - niezależnie od spełnienia ogólnych warunków potrącenia
określonych w art. 93 p.u.n. - wymaga złożenia stosownego oświadczenia o skorzystaniu z potrącenia nie
później niż przy zgłoszeniu wierzytelności (art. 96 p.u.n.) (por. wyrok Sądu Najwyższego z dnia 29
kwietnia 2005 r., III PK 1/05, OSNP 2005, Nr 23, poz. 371). Wymagania te nie są natomiast aktualne,
jeżeli wierzytelność kontrahenta upadłego z tytułu kary umownej powstałaby w związku z odstąpieniem od
umowy przez syndyka w ramach wykonywania umowy wzajemnej, w sytuacji, w której uprzednio w
sposób wyraźny lub konkludentny zażądał tego syndyk, dysponując stosownym zezwoleniem rady
wierzycieli albo sędziego-komisarza (art. 206 ust. 1 pkt 5 i art. 213 p.u.n.). Przepisy art. 93 i n.p.u.n.
regulują bowiem w sposób szczególny warunki potrącenia jedynie tych wierzytelności, które istniały w
dacie ogłoszenia upadłości (por. wyrok Sądu Najwyższego z dnia 20 lutego 1997 r., I CKN 3/97, OSNC
1997, Nr 8, poz. 109).
Z tych względów, na podstawie art. 398
15 

§ 1 k.p.c., Sąd Najwyższy orzekł, jak w sentencji.
jw

---

Część 1 z 1